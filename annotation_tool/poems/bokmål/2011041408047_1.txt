Under herskeråkets tyngsel treller
Abrahams stolte ætt i lange år.
Krøkte rygger, sløve blikk forteller
om langvarig slit i slavekår.

Tapt er svunne dagers makt og heder,
svunne dagers kongekunst forbi.
Skam og håbløshet sitt mørke spreder
over folkets tunge fremtidssti.

Nå, som fordum, blomstrer Gosens sletter,
overflødig frukt gir dagens strid.
Karrig dog det folkets munner metter
andre høster frukten av dets flid.

Under Herrens hånd er få blitt mange,
blitt et folk, bestemt til heltedåd.
Og for folket er tyrannen bange
ingen kjenne kan dets skjulte råd.

Derfor må dets stive nakke bøyes,
kjøles av må blodets hete brann,
og den sterke mann med takk må nøyes
med en slaves kår i fremmed land.

Men tyrannens svøpe lite frukter —
folkets kraft er seig og hård som stål.
Akk, hvor grumt han enn sitt offer tukter,
er ham like fjernt det store mål.

Ti som stålet herdes gjennom flammen,
herdes folket gjennom trengslens ild.
Stadig vokser det, tross nøden, skammen
hårdere tyrannen må slå til.

Og han slår  hver sønn som folket fødes,
fars og mors forhåbning, fryd og lyst,
uten skånsel må den spede dødes,
rives fra sin mors beklemte bryst.

Smertesskriket som en stormflod flommer
opp mot allbarmhjertighetens Gud.
Og han hører reiser seg, og kommer
for å fri sitt folk av vånden ut.
