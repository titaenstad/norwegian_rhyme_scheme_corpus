Den gamle høvding står på høydens rand,
mens stillhet over ørk og øde faller.
Der ligger for hans blikk det skjønne land.
Hans lengslers mål, hans drømmeverden kaller.

Det brer seg for hans blikk fra syd til nord,
fra øst til vest i solens gylne luer.
En have lik, hvor vårens blomsterflor
formæler seg med høstens modne druer.

De lange år i ørknens strid og savn,
så fylt av uro, motløshet og mørke,
når tidt han skalv for tvilens sorte ravn,
og byrden syntes større enn hans styrke 

når spott og utakk ble hans lodd og del,
når alt han ofret for sitt folk i nøden,
når folkets klager sønderrev hans sjel
og han var trett og ensom inntil døden 

da var det tanken på det gode land
der lyste over alt det tunge, svære,
som næret i hans hjerte troens brann
og gav hans skuldre styrke til å bære.

Nå er det glemt. Nå er han rukket frem.
Det fagre bilde stråler for hans øye.
Når vandreren ser taket av sitt hjem,
hva er vel da den lange vandrings møye.

Men folkets fører står med senket blikk 
med hånden skygger han for synets glede.
Akk, heltens sjel ble rakt så besk en drikk:
Guds løftes land hans fot ei får betrede.

Guds løftes land Hans drøm ved natt, ved dag!
Det syn som stadig funklet for hans øye,
den store sang i hvert hans hjertes slag,
den skjulte kraft i all hans strid og møye!

Akk, dette land blir ingensinne hans 
til grensen rakk han  her hans vandring ender.
Hans panne skal ei bære seirens krans,
hans kongestav er lagt i andres hender.

Slik vilde skjebnen — uforsonlig, grum,
den mørke makt bestandig uten nåde.
Men skjebnen er Gud Herrens strenge dom,
hans viljes bud, hans veiers skjulte gåde.

Vel den som bøyer seg for dommens vekt,
mot denne strider mannemakt forgjeves.
Tidt én må bløde for den hele slekt. 
Den som fikk meget, ham skal meget kreves.

I slektens skyld enhver har del og lodd
av samme rot den edleste er runnet.
Og hver må høste hva han selv har sådd.
For Herrens øye ingen ren er funnet.

Akk hvilken synder kan bestå for ham,
når hjertets skjulte råd en dag blir siktet. 
Og Moses har ei glemt sin svakhets skam 
i prøvens tunge stund ham troen sviktet.

Hvem stod vel noensinne Gud så nær,
hvem så, som han, Guds makt og godhet stråle?
Hvem hadde vel den Evige så kjær?
Han så hva ingen jordens sønn kan tåle.

Dog, alt til tross, han vaklet i sitt sinn 
hva stort han hadde sett, han kunde glemme.
For Herrens makt, den sanne, stod han blind,
og lot av folkets frykt og tvil seg skremme.

Han minnes alt — og gir Gud Herren rett.
Han bøyer seg for dommens ord,  og tier.
Til ofrets smerte er hans sjel beredt,
og nå som før på Herrens bud han bier.

Og stormen legger seg. I heltens bryst
den dype ro, den store stillhet faller.
Som solen synker hist ved havets kyst,
slik Gud sin tjeners sjel til hvile kaller.

Og dagen dør i høy og hellig fred,
mens himlens kyss den trette jord berører.
Og natten synker over leiren ned,
mens folket venter på sin store fører.

Og natten svinner hen, og sol går opp
den neste dag. Og folket stadig bier.
Hvert øye løfter seg mot fjellets topp
Hvor ble han av, vår hersker og befrier?

Forgjeves, Israel!l Din helt er død !
Hans arm er visnet, og hans lepper lukket,
Forgjeves venter dul Som solens glød
i nattens dyp hans ørneblikk er slukket.

Ditt tap er stort! Dets vekt de ei forstår.
La angrens beske ve ditt hjerte nage.
Dugg jord med gråt, strø aske i ditt hår,
la ørknens tomhet fylles av din klage.

Og brenn i hjertet inn din førers ord!
Hans navn skal lyse på den ganske jord
for alle slekter inntil tidens ende.
