STAMTRE
Det ska'ke alle herrer væra,
det ska au noen påsan bæra
sier gamle mennesker.

Så langt bak i tiden jeg kjenner
min ætt  er det folk som har slitt.
De startet med to tomme hender
og strevet for seg og for sitt

en levetid uten å skofte.
Men alt de fikk hånd om til slutt
var treller i hånden  og ofte
en finger som var noe stutt.

En eldgammel sannhet forteller
at arbeidet adler en mann.
Så merkelig sjelden det gjelder
for træller av fødsel og stand!

De gikk på med krummede rygger
i håp om å slite seg fri
og stupte i graven som skygger
av det som de tenkte å bli.

Den første jeg kjender av ætten
fikk ryddet seg plass i en skog
og bygget en hytte på pletten
og berget seg brød med en plog.

Så avlet hin adelsmann unger
men jorden var karrig og hård.
Og så kom der uker av hunger,
og ukene vokste til år.

Min oldefar, fløteren Ola,
var en av det sprekeste slags
som tumler og strir under sola.
Han sprang i en elv som en laks!

Men Ola ble revet i fossen
et år, da det meste var fløtt.
Det skjedde — men ingen vet åssen,
man sa han var utkjørt og trøtt.

En annen bedrøvelig ridder
drog ut for å søke sin lykke.
Bak skoger og snehvite vidder
bær Yukon et hemmelig smykke:
det røde og skinnende gull.
Han kiempet vel slik som han skulle,
men damen var lunefull,
og ridderen døde av kulde.

Og bestefar, fuglen i buret,
som drømte om skogen ved gry
Hans ansikt ble gråblekt og furet
av mørket og bråket i by.

Og glansen i øynenes blånen
tok støvet i verkstedet med,
og tidlig ble håret om månen
så gråhvitt som gatenes sne.

Og alle de andre av slekten
ble adlet på selvsamme vis.
De segnet i kne under vekten
av alle de byrder som gis,

og så fikk de ridderslaget
og æren på gravens rand:
— Han var av det rette slaget,
en sliter, en pryd for sin stand!

Så var de vel vakre og stolte
og ranke i hjerte og sjel?
Jeg vet også noen som solgte
seg selv til å kysse den hæl
som trådte dem grusomt i støvet.
Jeg vet også noen, hvis hånd
har nølt og har rystet som løvet,
når herskeren la dem i bånd.

Og noen, hvis hjerner var tåket
av bibelen, trælenes bok,
sang salmer og takket for åket:
Pris Herren som gav og som tok!

Tålmodige bar de sin byrde
og la den ved himmelens port.
Sagtmodige lot de seg myrde
og takket mens mordet ble gjort.

Nuvel, jeg er gren av min stamme
og bærer den samme slags bark,
og margen er også den samme,
og veden er hullet av mark.

Men skulle jeg henge litt bedre,
litt mere i sol og i le 
så sier jeg takk, mine fedre.
Nå suser en sang i vårt tre
