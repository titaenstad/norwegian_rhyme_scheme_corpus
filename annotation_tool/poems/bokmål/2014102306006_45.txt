VÅRDAG
På alt som stiger av denne dag,
lys og bølger
og brottets brag,
har evigheten lagt hånden.

Hvor skinner himmelsk den hvite strand
De klare bjerker
i solens brann
er skjønne evighetsverker!

Og fugleskyen i lysets flod,
den dype stønning
om klippens fot
og strandens glassklare dønning

er skapertanker som fullbragt står i strålehavet,
ut til alle land og riker,
inn i alle sund og viker,
rundt om hele kloden,
suget ned av ebben, løftet opp av floden
alltid fyllt av samme dunkle higen:
stoffets vilje til å være himmelstigen.

Jeg er bølgen, jeg er jordens lue,
skapt i skikkelse av himlens bue
av en lengselstanke som fikk form
i et favntak med en nattens storm!

Jeg er venn med alle vinde,
ingen av dem kan meg binne,
men jeg elsker dem og lar dem tvinne
meg i favnen til et flyktigt minne,
atter smuttet fri,
virvlet som en danserske forbi.

Jeg besøker aldri sette kyster,
kysser solbeskinte øyers bryster,
leker i en lun og sikker havn,
legger meg til ro i månelysets favn,
springer ut igjen i morgengryet
til en stormdag overskyet
og den dans med dypets krefter
som jeg evig higer etter.

gjennom alle soner går min vandring,
ens igjennom alle tings forandring,
evig jagende i evig hvile,
aldri målende de tusen mile,
alltid på et natteleie sikker.
Sne og regn er mine leskedrikker,

Men Stauperluen holder meg fast som en fugl
der har funnet sitt feste i kavet,
og det som for min tanke er tilflukt og skjul
er havet i sin fødselsvé  havet!

Havet er moder til alt som er født,
derfor fikk det form av en tåre
som speiler alt levende, speiler alt dødt,
og derfor må vi elske det så såre.

O hav, du min moder, mot meg var du god,
du lærte meg å fatte det hele,
den fallende fjære og den stigende flod,
kraften vi av rytmen må stjele!

Med stormen i min vilje, med bølgen i mitt sinn
og med stjerneglitret dypt i min tanke
forklarer jeg meg tingene og smyger jeg meg inn
til det hjerte jeg innerst hører banke.

Og derfor kan jeg kjenne meg igjen i hvert kre
som her har sin mening å fylle,
kråken som sitter og sover i sitt tre
og måken som ruger på sin hylle.

Du mektige natt med ditt sovende liv,
meg fyller du til randen med din gåte
og gjør meg til et menneske, et tenkende siv,
allvitende en gang ved Guds nåde!
