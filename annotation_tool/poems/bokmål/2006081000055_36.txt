LAND-KJENNING
Og det var Olav Trygvason,
stevnet over Nord-sjø fram
opp mot sitt unge konge-rike
som ikke ventet ham.
Fikk han så første synet:
hva er dette for mur i hav-brynet?

Og det var Olav Trygvason,
landet syntes ganske stengt;
alle hans unge konge-lengsler
føltes mot klippen sprengt,
inntil en skald oppdaget
hvite kupler og spir i sky-laget.

Og det var Olav Trygvason,
syntes han med én gang så
grå-sprengte, gamle tempel-mure,
sne-hvite hvelv derpå.
Lengtes ham da så såre
med sin unge tro stå innen-fore.
