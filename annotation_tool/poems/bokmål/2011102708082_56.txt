MED EN PAKKE HJEM
Det sjal av en solgyllen silke
jeg her sender med
er kjøpt på Tverskaja en aften
det suste med sne.

De lilla kaukasiske tøfler
er kjøpt sammesteds
da folk gikk og stønnet og vadet
i sneen tilknes.

Det var slik en galskap og glede
å fylle sitt blikk
med silke og tøfler fra Tiflis
i solens butikk.

Han jukset meg sikkert, den høker!
Han så nok min fryd.
Men kunde jeg herde mitt hjerte
mot sangen fra syd?

Den aften forsmådde jeg vodka 
og da var jeg gal!
Jeg satt i hotellet og drømte
ved tøfler og sjal.

Jeg drømte om tørstige gater
med solhetet sand:
en kvinne skrår torvet. Hun likner
en fakkel i brann.

Så tripper hun opover trappen
til torvets moské.
Men ute stod natten og pisket
min rute med sne.
