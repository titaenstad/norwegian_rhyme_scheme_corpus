VENNSKAP
Over Davids hode henger
dødens sverd hvor helst han går.
Når det gjelder ham, ei lenger
noe middel Saul forsmår.

Overalt han har spioner —
kongen lytter, lurer, søker.
Hatets heslige visjoner
i hans hjerne stadig spøker.

Stundom synes målet nær,
men i siste stund det glipper.
Uten frukt er alt besvær,
byttet ham av hende slipper.

I de lange, tunge tider
David mer og mer forstår
at en Større for ham strider,
Israels Gud som alt formår.

Dog iblandt han nok fornemmer
i sitt indre mørke stemmer
som til hat og hevn ham frister:
Du er konge, mer enn ham
tend i opprør folk og land,
og de tusen skjulte gnister
snart vil blusse opp i brann.

Men han demper vredens ild 
aldri skal han våben bære
mot Guds salvede,
hevnen hører Herren til.

Og — tross alt  mot kongens hus
Davids lengsel alltid stunder,
der han fant i livets brus
lykkens gådefulle under.

Og Jonatan! hans kjære venn
skal han ei ham se igjen?
Vennen, i hvis øye luet
kjærlighetens dype glød,
han hvis troskap intet kuet,
hverken farer eller død.

Skal han aldri mer få lytte
til den kjære, varme røst?
Skal de aldri mer få knytte
vennskaps bånd til felles trøst?

Nei — han vet det, hvert hans skritt
er bevoktet, ute, inne,
hver en vei han stengt vil finne
vennens liv ei mer er fritt.

Hvem fatter så den gledesstrøm
som gjennom Davids hjerte går
en dag da vennen hos ham står.
Det er vel kun et syn, en drøm?

Å nei, det er ham selv, den kjære,
så rank og skjønn, så sterk og god.
Og han har våget liv og blod
for byrden med sin venn å bære.

Nær Hebron, ved oasens rand,
hvor muntre fugleskarer synger,
hvor eken stolt sin krone gynger,
og holder borte solens brann,

der står de hånd i hånd de to
i lundens skyggefulle bo,
med skulder imot skulder bøyet
og ser hverandre inn i øyet.

Et flyktende sekund de glemmer
hva tungt og sårt de begge bær
gjensynets lykke de fornemmer,
og lever helt i det som er.

Den brede strøm av felles minner
og lengsler som i barmen bor,
ei alltid vei til leppen finner
dog faller også stille ord

om hva de vet og hva de tror.
Ei mange bluss i natten blinker,
ei mange hender vennlig vinker
den ene ei den annen gjekker

med skjønne drømmers falske skinn,
akk, begges fremtid mørket dekker,
og gådefullt er skjebnens spinn.
Men over alle mørkets tåker

og alt som tanken ei forstår,
et trofast øye alltid våker,
en Gud, hvis godhet alt formår.

For kort blir dagen. Solen daler.
De to må skilles — ingen vet
om neste dag og neste sted.
Slik Jonatan til David taler:

«Vær uten frykt i all din ferd.
Din Gud er med deg. Intet sverd
skal ramme deg. Ti du er kåret,
av Herren salvet, født og båret
til konge over Israels hus.
Gud Herren skal ditt rike bygge,
din herskerstol med seir betrygge.
Min fars snart synke skal i grus.

Gud mildne syndens sår og skade
vår slekt skal vanke fredløs om,
og spredes rundt som visne blade.
Vi vet det. Slik er Herrens dom.»

Hvor tungt å skilles fra sin beste venn!
De kysses ømt, de tårer feller.
Som kvinner blir de sterke menn.
Avskjedens ve dem overvelder.

Enn begge nøler. Med sin stav
til fredløs ferd står David rede.
Som dagen, endt er dagens glede.
Så tar hans venn sin kappe av
og skjenker David den til eie:
«kald er natten. Ta den på.
Ditt hus er åpent. Og ditt leie
er klippens kløfter, markens strå.

Og ta mitt sverd.  Når engang Gud
deg frir av dine trengsler ut
og du skal kongens purpur bære,
til landets gagn, til folkets ro,
unn da din venn den største ære,
å tjene deg til døden tro.»

Med disse ord i skogen inn
går kongens sønn med raske trinn.
Så David ser sin venn forsvinne.
Han står tilbake, taus, forlatt,
og stirrer i den sorte natt. 
Den skjønne dag er kun et minne.
