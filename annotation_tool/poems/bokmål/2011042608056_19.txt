DØPEREN
Folket fyller alle veie,
strømmer hen til Jordans leie,
der hvor vadestedets stener
øst og vest som bro forener,
hvor seg Judas ørken strekker
mellom ville klipperekker.

Se de store, tause skarer!
Alle kun det en enser,
ti som løpeild det farer 
ut til landets siste grenser: 
Gud har sendt sitt arme folk 
en profet, en sannhets tolk. 

Og enhver som kan, forlater
bok og pult og hus og lader 
toldere og fariseere!
embedsmenn og saddauseere,
ung disippel, grånet mester,
rå soldater, bleke prester, 
dydens barn og synderinner, 
små og store, menn og kvinner.

Somme glade fremad triner,
andre bever angst i lønn;
somme viser lærde miner,
andre går i stille bønn,
alle undres, spør seg selv,
Den Guds mann, hvem er han vel?
Alle undres, spør seg selv,
hvem profeten er, hvis virke
ørknen dannet har til kirke.

Den Guds mann, hvem er han vel?
Somme tror det er Elias
med det grove rålærbelte
andre håper svakt: Messias,
som skal Romas trone velte.
Tyss i ørknens mørke villhet,
i den dystre, øde stillhet
lyder skarp og klar hans røst,
refsende all tidens brøst.

Ordet gnistrer, lyner, flammer,
skjærer som et hvesset sverd,
ondskaps verk i roten rammer,
faller som en dommens hammer
over løgn og gudløs ferd:

«Du folkets hop! Du øglers ætt,
som under føtter lov og rett
og Herrens bud så frekt kan trede,
hvem frelste deg fra fremtids vrede?

Nå er det angrens tid! Gjør bot!
Ti hør, ved treets morkne rot
der ligger øksen alt, den skarpe,
og hvert et tre som frukt ei bærer,
men kun på jordens safter tærer,
skal ubarmhjertig hugges om
til evig ild, til evig dom.

Jeg er ei Kristus, kun hans røst,
i ørknen roper. Vei jeg baner
for ham, min mester. Snart han kommer
med rettens spir, den strenge dommer.
Hans kasteskovl er i hans hender;
sin lo han renser. Hveten vil
i laden samles. Men med ild
han avnene for evig brenner.

Han kommer! Riket er nå nær!
Opp, ruste dere! Ti enhver,
som sannhet elsker, løgnen skyr,
skal riket bygge!l Dagen gryr!»
