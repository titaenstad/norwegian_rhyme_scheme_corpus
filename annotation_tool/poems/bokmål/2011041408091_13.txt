Saulus fylt av takk og tro
så sitt virkefelt betreder:
Antiokia seg breder
for hans blikk i kveldens ro.
Skjønn og rik, i makt og ynde,
ungdomsfrisk, berust av hell,
full av kåthet, last og brynde
kappes den med Roma selv.

Dog — ei rikdom eller prakt,
eller kunstens skjønnhetsdrakt,
ikke rusens lyst og dvale
eller lek i gylne sale

skjule kan dens dype dynd
av forrådnelse og synd.
Under lystens brunst og gløden
folket vakler, trett til døden.

Fylt av vemmelse og lede,
gudløs, håbløs, uten fred,
synes folkeakren rede
for den nye livets sæd.

Og med hjertets takk og glede
nådens under Saulus ser,
og i denne rike grøde
ser han som et gyllent skjær
av en verdens morgenrøde.

Det er ikke drømmer lenger:
livet alle skranker sprenger.
Uberørt av bud og norm,
uten stenk av støv og skygger,
skaper det seg selv sin form,
sollyst slott mot himlen bygger,
hvelver høyt sitt stjernetak
over ringeaktet hedning.

Jødens skyld blir verdens redning,
jødens natt blir verdens dag.
Vintren over Sions datter
skaper Romas rike vår.
Hva Jerusalem ei fatter,
Antiokia forstår.

Verket vokser. Fulle hender
stadig har de tvende venner.
Barnabas av jødisk blod,
greker dog i all sin ferden,
med sitt lyse syn på verden,
dyp, saktmodig, mild og god,
alle svakes støttestav. 
Saulus, som den store mester,
ordner, bygger og befester,
skaper nytt fra grunnen av.

Hele byen stusser, grunder.
Hva er dette dog for under?
Jøder, uten jødens skikke,
grekere, romere, som ikke
ofrer! på Atenes alter!?
Ørknens sønn med solbrent hud,
høvdingen i embedsskrud,
betleren isine pjalter,
rike kjøbmenn, gatens sønner,
trell og herre hånd i hånd,
fra palasser, smug og rønner
alle ett i samme ånd !

Ingen skranker, ingen stender,
alle er de brødre, frender,
broder søker broders gavn:
Se hvor de er fromme, rene
Én de priser. Én alene.
Jesus Kristus er hans navn.

Rundt om Saulus sitter benket
broderskaren tett og nær,
hellig stillhet har seg senket
over alle, hver især.

Han har talt. Hans ord har luet
i det syn hans ildsjel skuet:
Over verden, som i blinde
famler uten håb og fred,
stråler nådens morgen ned.
Nå er tidens fylde inne:

Herren kaller! Hør derpå !
Verden venter. Hvem vil gå?
Ingen er i tvil om svaret.
Alle vet, det er kun ett,
åndens røst dem åpenbaret
Herrens råd og verdens rett.

Barnabas og Saulus skilles
fra de andre brødre ut.
Under bønn de begge stilles
frem som rikets sendebud.

Stort er ofret. Dog de kjære
nøler eii Det må så være.
Vemods dugg i øyet skjelver,
alle dog Guds vei forstår.
Løfterik seg himlen hvelver
over verdens unge vår.
