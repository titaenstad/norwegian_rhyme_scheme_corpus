HJEMVÉ
Er det virkelig jeg som bor her
mellom store, sørgmodige trær
under høysomrens døsige vær?

Å, forlot jeg mitt elskede land,
mine gater med brosten og sand,
for å bo her i storskogens rand?

Da er skylden for det ikke min.
For en skog er min sjel stum og blind.
Men min slekt hadde skogenes sinn.

Og da solstråler suste i fryd
som en hærskare gull-lagte spyd
inn i husenes ruter mot syd,

ja da sommeren stormet min by,
og det glimtet i tårnspir mot sky
som et tegn på den seirendes ry,

og jeg fredløs i gatene jog
lød en kallen på meg fra en skog
og det var som et minne der drog ...

Men mitt hjemsted det er ikke her,
hvor de tunge, sørgmodige trær
står og tier når natten er nær.

I det fjerne er åsene blå
og fra dem lister mørket på tå
inn i skogen, så trærne blir grå.

Og der synker uendelig fred
over jorden fra stjernene ned.
Er vi stanset i rommet et sted?

Og da lenges jeg hjem til min by,
hvor det dages, ja dages på ny
til dens hvite, elektriske gry.

For nå våkner all byen til sang
om at livet igjen er i gang
etter arbeidet soldagen lang.

Og det dirrer i gatenes jag
som i nerver der klør av behag
i den korte, elektriske dag.
