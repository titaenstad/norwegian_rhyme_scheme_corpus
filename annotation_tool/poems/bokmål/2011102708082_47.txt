MOSKVA
Godmorgen Moskva, gamle ven,
med sol i gylne kuppel-løker!
Jeg kjenner deg så godt igjen
fra mine drømmers reisebøker.

Slik har jeg alltid visst du var
så ny og dog med duft av ahner
med gammel glans av gud tsar
og nytendt ild i flagg og faner!

Men slikt et rykte du har fått —
du slette tid hvor verden hveser!
Du er et kjempestort skafott.
Du vil forgifte oss med teser.

Du er den hele verdens skrekk
og viser ikke tegn til skrupler.
Du ligger stadig like frekk
og skinner med de gamle kupler!

Du knitrer litt med dine flagg,
og straks er verden redselsslagen:
Nå reiser russebjørnen ragg,
Vårherre, hit med dommedagen!

Han truer jo den milde fred
som hviler over aftenlande,
så tistler i den gode sed
som spirer etter krigens brande!

La verden vrøvle dagen lang
og natten med til verdens ende.
Men takk — at også jeg engang
fikk se din røde fane brenne!

Godmorgen, mine drømmers by,
du hører vel mitt hjertes glede?
Ja, kupler smiler under sky —
et gyllent smil til meg her nede!
