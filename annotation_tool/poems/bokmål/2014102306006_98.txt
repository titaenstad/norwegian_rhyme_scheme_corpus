NATT PÅ SKJÆRET
Nå sover de mørke klipper,
det blåser, og månen er vekk.
Ved redet en havskår tripper
ennå urolig av skrekk.

I kløften sover to gutter
som plyndrede skjæret for egg;
en brann ligger ennå og futter
ved den sotede klippevegg.

Det trekker, og strandhalmen hvisler,
i lyngbunden piper en mus;
og det evige dragsug risler
og leer ved småsten og grus.

De to under seilet fryser
med kroppen bævrende krum.
Men den tidlige dagbrekkning lyser
allerede på himlen som skum.

Den ene har reist seg på siden,
han stirrer på skyenes drag,
og han hører som løsrykt av tiden:
Hva vær ser det ut til idag?
