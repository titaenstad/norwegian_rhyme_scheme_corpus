ST. PAULI  HAMBURG
I fest og rus lå Reperbahn
med grå og syke trær
i gassblått buelampelys:
den brede vei er her.

Den strekker seg fra Hamburgs havn
og inn i byens grav.
Her kan man synke dypt og godt
som på de store hav.

Avsindig stimer gatens barn
som jaget av en ve
mot gledens åpne, hvite favn:
kafé og varieté.

Der danser nordens sorte last
med sydens røde synd
til saxofoners hæse brøl
og banjostrengers nynn.

Og det er deilig å forgå
for mennesker og dyr!
Og dette er vår siste natt,
og ingen morgen gryr.

Men oppe i den mørke luft
imellom tårn og spir
der lister storby-satan om
og ser på med et flir.
