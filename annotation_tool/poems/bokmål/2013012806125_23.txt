TIL ROALD AMUNDSENS MINNE
Ny rykker timen atter nær
da han ble tatt av hav og rum.
Når trengte vi ham slik som nå?
hans hjertes stolte, rene sum.

Erkjennelse og mot det var
hans åndedrag i alle år.
Fyll lungene med samme luft,
med viljen: han skal være vår.

Erkjennelse. I voldens tid
da ånd blir drevet med gevær
til fangeleiren, husk hans ånd,
som alltid ville vite mer.

Og mot. I denne heltetid
av giftgassdåd og bombedrap,
står ødemarkens mann hvis mot
var fred og fellesskap.

Hva skapte han? Hva ble igjen
av ørnefluktens dåd og drøm,
av mannens bitre, ville kamp
mot is og hav, mot luft og strøm?

Liv ble igjen! For ødets gru
og stormens ubønnhørlighet,
som alltid måtte drepe før,
kan mestres av den ånd som vet.

Når uværs-varslet nå går ut,
og hjem blir spart for kval og nød
da skal vi minnes dette mot,
som tjente livet til sin død.

Hans død! For evig går hans flukt
mot stormen hvor han styrtet ned,
fordi han ville redde liv
og hjelpe mennesker som led.

Nå styrer verden ut i storm,
mot dagning eller siste reis.
Men kan vi følge slike mål,
glad kan vi styrte, underveis.
