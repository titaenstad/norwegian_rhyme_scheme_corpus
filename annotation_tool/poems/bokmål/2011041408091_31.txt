MOT KVELD
På Roms herskerstol
troner den unge Nero,
dyret i menneskedrakt,
slaven med herskerens makt,
all skjensels symbol.

Sitt rikes rebell,
sin moders morder,
smigrerens kronede trell, 
fastens drabant,
bøddel og keiser
i narrekappe og gjøglergevandt.

Tusenfold ve over hver
som volder besvær, 
som rører en finger,
som åpner sin munn
for å klandre hans ferd.
Den finger skal lammes,
den munn skal lukkes
med brann og med sverd.

Tyrannen er Gud!
Hvem nekter ham hyldest?
Hvem trosser hans bud?

I larmende opptog,
halvgal av vinens brann,
gjennom gatenes mylder
han styrer sitt fnysende spann.

Jupiter selv!
Sku hans bekransede panne,
o jord, og skjelv!

Skarene danser som ville
omkring ham
til paukenes klang. 
Med glødende sanser de fyller
med liljer og roser
hans vogn og hans fang.

Men se!
Der er kvinner
som bøyer sitt hode
og sørger.
Der er menn
som stanser og tier
og spørger.

O ve!
Der hviskes i lønn
av villige tunger.
Skal herskerens makt
bøye seg rolig og tåle
svermernes skumle forakt?

Da hender det en yndig sommernatt,
at Romas barn av søvne våkner bratt.
De våkner til så grenseløs en jammer,
de våkner for å se sin by i flammer.

De griske luer flyr fra hus til hus,
hvor øyet ser, det gnistrer, herjer, brenner
fra dag til dag  og redslen ikke ender
før byens største del er lagt i grus.

Det svirrer rundt de underligste rykter
om skyld og ansvar for så stor en mén.
Man tviler og man tror  man hvisker, frykter,
og mer enn ord forteller blikk og miner,
snart samler alt og alle seg om én.
Man visste godt hvor keiseren holdt til
mens folkets eie lagdes i ruiner.
På slottets tak han drev sitt narrespill.

Der stod den gale, usle ødeland
i gjøglerstas og med bemalte kinner,
og moret seg blandt skjøger og slavinner,
og spilte luth og sang om Trojas brann.

Og nå, når folkets mistro først er vakt,
nå søker keiseren av all sin makt
å gjøre godt, å hjelpe og å lindre.
Dog intet mer kan folkets harme hindre.

Men da får uslingen en djevelsk tanke,
som vender strømmen, gjør hans stilling sterk,
og bygger ham en sikker redningsplanke:
Den store brann, den er de kristnes verk!

Og deres gjerning krever billig bod.
Så slippes koblet løs, og byttet jages,
fra hjem og arne menn og kvinner drages.
Og Rom blir drukken av de kristnes blod.

Der går en tid, og sorgens bud fra Rom
på ryktets vinger spredes viden om.
Det er det første, skingrende signal
til striden som skal verdens troner ryste,
begynnelsen til all den ve og kval
som kristne hjerter i sitt grep skal kryste.

Og hvor som helst til by og land det rekker,
de kristnes flokk det engster og forskrekker,
og varsler allesteds om død og dom.
Det når og Paulus hvor han ferdes nu,
og fyller ham med smerte og med gru.

Hans brødres nød ei gir hans tanker hvile.
Så gjerne vil til deres hjelp han ile.
Men hvor han er, sin kraft han ikke sparer.
Han trenges overalt — hans klare ånd,
hans skarpe blikk, hans sterke, milde hånd;
ti Kristi rike truer mange farer.

Tilsist dog river han seg løs med hast
for Rom å nå foruten ro og rast.
Men denne gang ei noen broderskare
ham møter halvveis på hans romerferd.
Akk nei  ei noen løpe vil den fare,
det var å blotte seg for ild og sverd.

Og Paulus selv om føye tid forstår
at meget snart hans egen time slår.
Hans ferd er fri. Sin tro han ei kan skjule,
må bringe mot og styrke til de svake,
de få av flokken som er enn tilbake;
men går så like inn i løvens hule.

Det spørres snart at kristensektens leder,
den trossige, den farlige forræder
er kommet. — Og med samme kraft som før
til svik og frafall folket han vil tvinge.
Da hvesser løven sine skarpe klør
og hugger dem i viltets varme bringe.

Så sitter Paulus da bak lås og slå,
i bolt og jern i fengslets skumle vrå.
Han vet forvisst, nå er hans dagverk endt,
det siste blad i skjebnens bok er vendt.
Ti lov og rett er landsforvist fra Rom.
Hva hast har vel en frekk forbryters dom? 

Den første rettergang var mer enn nok.
Sin rases ektefødte sønn er han!
Han er en utsøkt fører for den flokk
hvis skjulte verk er rov og mord og brann.

Hans tale var forvoven som hans mot,
vår dyre tid vi kunde gjerne spart.
Nå kan han vente. Han er godt forvart.
Nå kan han kjøle litt sitt hete blod.

Hans planer er for alle tider rammet.
Hans munn er lukket, og hans arm er lammet.
Og Paulus venter. Dog mens tiden svinner,
hans tankes tråder kun om ett seg spinner:

Gudsrikets kår, dets farer fjernt og nær,
de svake brødres strid mot mørkets hær.
For én av dem hans hjerte særlig slår, 
ved natt og dag det svir som åpent sår:
Timolt e us, hans venn,i sorg er senket;
av tvil og mismot er hans hjerte krenket.

I Efesus han står som hjordens vakt,
men kuet under hedenskapets makt.
Av tidens tåker lett hans øye hildes,
av løgnens skrik hans hjerte lett forvilles.
Så skriver Paulus. Sterke, ømme ord;
som far til elsket sønn, som bror til bror.

Hvor gjerne han sin kjære venn dog bringer
den styrkedrikk som mørkets makt betvinger.
Og Paulus selv  han trenger ikke mindre
den venn som kan hans tunge trengsler lindre;
det hjerte i hvis dybder han kan se
og ønske bot for ensomhetens ve.

Kom! ber han ham; men dagen snart er omme.
Det haster nå. Før vintren må du komme,
at jeg fornemme kan ennu en gang
ditt hjertes varme og din stemmes klang.

Og når du kommer, ta min kappe med;
ti kald er cellens luft og hårdt mitt leie.
Og bøkene hos Karpus, som du vet,
av jordisk gods det er mitt hele eie.

Mitt øye stirrer på den nakne mur,
og lang er tiden i mitt trange bur.
Ti alle har forlatt meg. Lukas kun
har tjent meg trofast inntil denne stund.

Da til mitt første forhør jeg var kalt,
da møtte ingen  Gud forlat dem alt.
Men Herren stod meg bi. Hans sterke hender
meg reddet nådig ut av løvens tenner.»

Så prenter Paulus da sitt siste ord
og sender til sin unge venn som lider.
Hanssisbeord! Hvis lys til alle tider
skal skinne over kristnes strid på jord:

«Bli sterkt min sønn! Kom Jesus Krist i hu
Hans vei var livet gjennom dødens gru.
Kun den er sterk, som blind for jordens glans
med viljen hel har lagt sin hånd i hans.

Når jordens riker synker og forgår,
Guds faste grunn urokket evig står.
Fullfør din tjeneste med udelt sinn;
din strid er Kristi strid  hans seier din.

For meg er livets aftenstjerne tent.
Mitt offer har jeg bragt. Mitt liv er endt.
Stridt er den gode strid  og troens skatt
jeg reddet gjennom prøvens lange natt.

Så ligger da hin seirens skjønne krans
beredt for meg i evighetens sommer,
den rekkes meg når jeg i lysets glans
skal stilles for rettferdighetens dommer.»

Tilsist for Kristi fange timen slår.
Med bundne hender gjennom Romas gater,
i kretsen av bevæbnede soldater
til døden for sin mester glad han går.

Hans kropp er krøkt av lidelser og nød,
men sjelen blusser dog av livets lue.
I øyet stråler enn den gamle glød,
og åndens klarhet over pannens bue.

Han er beredt. Det skarpe våben blinker.
Det gjør sin gjerning. Allting er forbi.
Rettferdighetens seierskrans ham vinker. 
Den bundne Paulus er for alltid fri.
