SOL OG VIND
Med sjel og legeme drakk jeg inn
den gyldne blanding av sol og vind
som bare jorden kan skjenke.
Og lett og 1øst ifra livets strid
lot jeg meg vugge en liten tid,
befridd fra tingenes lenke,
i lys som ingen kan tenke!

Jeg hørte sjøen om skjæret gå
og hav og himmel var like blå,
det var en dag uten lyte.
Jeg lå med hodet i lyng og lav
og så det glitrende brede hav
innover grunnene flyte
og bratt mot himlene bryte!

Og vinden suste og steg og falt
mens store sjøsprøyt mot skjæret smalt
og fyllte luften med væte.
Og solen lyste og tiden randt
og alle tanker og ting forsvandt,
og på den bølgende hete
fløt sjelen over i Lethe.

Mitt øye går gjennom greneglitret
derut i endeløst himmelblått;
det er som sprængte min tanke gitret
til det jeg aldri har fullt forstått.

Det er en salighet her fra puten
at følge leken i lønn og lind.
Det blir så tomt bak de blanke ruter
som lys og vårvind ble suget inn
av herrens åsyn som sakte luter
helt ned på puten og gjør meg blind!
