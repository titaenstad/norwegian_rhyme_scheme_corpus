SYNNØVES SANG
(Av Synnøve Solbakken.)
Nå takk for alt ifra vi var små
og lekte sammen i skog og lage.
Jeg tenkte leken den skulle gå
opp i de grånende dage.

Jeg tenkte leken den skulle gå
ut fra de løvete, lyse birke
dit frem hvor Solbakkehuse stå
og til den rødmalte kirke.

Jeg satt og ventet så mangen kveld
og så dit bort under graneheien;
men skygge gjorde det mørke fjell,
og du, du fant ikke veien.

Jeg satt og ventet og tenkte titt:
når dagen lider, han veien vover.
Og lyset sluktes og brente litt,
og dagen kom og gikk over.

Det stakkars øyet er blitt vant,
det kan så sent med å vende synet;
det kjenner slett ingen annen kant,
og brenner sårt under brynet.

De nevner sted der jeg trøst kan få,
det er i kirken bak Fagerlien;
men be meg ikke om dit å gå,
han sitter like ved siden.

Men godt, så vet jeg dog hvem det var,
som la'e gårdene mot hverandre
og vei for synet i skogen skar
og gav det lov til å vandre.

Men godt, så vet jeg dog hvem det var,
som satte stoler til kirkebordet,
og gjorde at de går par om par
fremover like mot koret.
