ROMSDALEN
Kom opp på dekket!  Morg'nen er klar,
ønsker å se om jeg land-kjenning har.
For alle de øer! Grønne, kvikke,
og sleipete skjær som hav-salt slikke.

Snart disse, snart hine. De plasker herute
fortrolig, vilt,  og oppskremt tute
hav-fugl omkring oss, dale, stige.
Vi er et rike
med storm-værs-minner og helt for seg.

Vi er på fiskernes vågsomme veil!
Langt ute eggen og stor-sei-stimen,
forteller kapteinen; just nå på timen
står seil innover derute fra;
fisket går bra.

Ja, ja,  jeg kjenner dem nok igjen,
Romsdals-båtenes barkete menn!
De kunne seile når det kom an.
Jeg glemmer jo rent å se mot land!
Det første syn
slår som et lyn.
I minnet stod det, men ikke så stort.

Hvor jeg også lar øyet vandre,
den ene berg-kjempe over den andre,
den enes lend ved den andres skulder,
og dette til ytterste himmel-brynet.
Vi står og venter et verdens-bulder;
den evige stillhet forstørrer synet.

Somme står hvite, andre står blå
med takkete, kappende, hissige tinder,
somme seg binder
sammen i kjeder og fremad gå.

Av veien små-folk!  Der inne «Skjorten»!
Han messer jevnt i den høye forsamling
av urtids-storheter, ættens gamling.
Hva messer han om? Som barn har jeg sport'n,
Jeg hørte ham mange, mange ganger,
alltid andektig, aldri med løyhet.
I mine sanger
faller et skjær av hans hvite høyhet.

Hvor stort det er! Jeg blir aldri ferdig.
De største tanker fra liv og sagn
strømmer mot synet og prøver iherdig
inntrykkets velde å favne og måle,
indiske myter, Dantes helvet,
dramer, som Shakespeare mot himlen hvelver,
schylos' torden melder seg kry,
Beethovens mektige symfoni,
vide seg, heve seg, dampe, stråle
som myre-småflid og kolibri-snakk
de triller tilbake;  jeg ber dem stanse!
Det er som ville i hansker og frakk
en herre by bergene opp å danse.

Nei, frist dem ikke; men gi deg hen!
Da skal du spore
at du blir større iblant de store.

Er du kun ydmyk, de sier det selv,
at noe er større enn deres største.
Se på den lille borende elv
oppe i skaret og tenk på den første,
som stilt på isen og stenen gnog.
Kjempene skavedes fra hverandre!
Ett var de før, men måtte forandre
åsyn og vesen i vår-flom-tiden;
millioner av år er det siden,
millioner det også tok.

Nå stamper fjorden inn mellom laget,
løfter syd-vesten og hilser på dem;
den som stundom i skodde så dem,
vet at han når dem like til nesen;
fjorden har intet oppdragent vesen.

Mot ham iler i skumhvit hast
bekker og elver med strålekast,
hele hans våte, uvorne familie.
Prøver så fjellene sette ham fast,
trykker seg sammen og gjør det trangt.
Med våte fingrer, som en konkylie,
tar han det hele nærgående pass,
setter for munnen og tuter i det
med vesten-værs lunger,  så kan du vite,
larrien blir veldig og strømmen kvass.

Kysten seg åpner!  Vi følger en fjord,
grå-sort og stor;
fosser her dundrer fra begge sider.
Tung som en svamp
sky-dotten langs etter fjellet glider;
i sol-vær og damp
ser jeg igjen den evige kamp.

Dette er Romsdalens stride land!
Nå er jeg hjemme.
Alt som jeg ser, har øye og stemme
Og folket?  jeg kjenner hver eneste mann,
om aldri jeg så ham. Her er han tolket:
kjenner du fjorden, kjenner du folket.

En er fjorden midt i et slag,
en annen er han en solskinns-dag
i høyeste sommer,
når stille i strålende fryd han kommer,
og alt som har navn,
bare han ser det, han tar det i favn,
speiler det, vugger det,
var det så fattig som grå-stens-mosen,
var det så flyktig som bekke-osen.

Å, for en glans! Å, en fortryllelse
over hans åpne bønn om unnskyldning
for hva som var! Og uten omhyllelse
tilstår han alt; i inderlig hylning
speiler og spiller
ømt han bergenes høye bilde.

Tenker de gamle: han er ikke ond;
vrede og glede i rikere monn
han eier enn andre; - er ikke falsk,
men like-sæl, lune-full, hastig,  romsdalsk.
Fjellene vet det! De kjenner slekten!
De så den klore
oppetter rabben med sigd for foret.

De så den slite
vondt under fisket og vinne lite,
grøfte i myren og pløye i bakken,
baske med steinen omkapps med blakken.

De så den feile,
stangvis som bukken,
utemmet, drukken,
men aldri gi seg,  til topps med seilet!

Bygdene skifter; men ta dem i bolk:
livlige sinn, som lengsler er lagt i,
sangfulle dyp, men bølgeaktig':
kaste-vinds-fjordene farget sitt folk.

Vikinge-ætt, jeg hilser din rede!
Høybygd er veggen, hav-gulv her nede,
sol-røk i hallen av fosser og skodde,
tjeldet i grønt så langt dere nådde.
Vikinge-ætt, jeg hilser deg selv!
Det koster inn under så høye hvelv
en langsom kamp for å føle seg herre;
ei alle det maktet ennu dessverre.

Det koster å løfte fjordenes arv
fra vellystig favn til kraft i sin tarv.
Det koster;  men den som kan det, blir mann.
Jeg vet det går an.
