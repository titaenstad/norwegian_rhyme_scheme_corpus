Bestandig har mitt hjerte fred
når jeg tar deg i tanken med.
Men uten deg er verden tom
og høsten bare død og dom

Og dagen grå og tingen hul
og hjemløs sjel og fredløs fugl
og havet som en øde grav
og treet som en naken stav.

Må dette mørke månegull
av krefter gyde åkren full
og nære oss med himmelbrød
så ingensinne natt og død
får over våre tanker makt.
I dine hender er vi lagt!

Dit kunne jeg kanskje også nå
om jeg ble som det gule blad,
som styrer så støt over havets blå
som det vet hvor det kom ifra!

Der styrtet ned litt månelys
ifra en skygges fang
så jeg fikk se en brending spys
innover strandens tang.

Der lå en flekket mastetopp
og lyste i en sprekke
men førend jeg fikk halt den opp
var strand og brending vekke.

Jeg kjendte mørket som et press
og fikk en sjø i fjeset
og stod med et i vann til kness
og skrek en ed mot freset.

Så ble det rolig, jeg sprang frem
og grep det sleipe tømmer;
jeg kjendte straks den fjerne em
som fra en skipsrigg strømmer!

Og her i mørket så jeg klart
en havn med høye skrog
og hørte stimbåtul bli svart
med hyl fra lange tog.
