VANDRING MED VINDEN
En natt, da det lyste av måneskinn på sjø,
forlot jeg mitt legem for å vandre !
med vinden som suste og sang omkring vår ø,
mens den tvinnet sine bølger i hverandre.

Min elskede, Sydvesten, ville ikke gi meg ro,
jeg kjempet i drømmen med en svane
til jeg endelig følte jeg i luften kunne ro
som på havet av årelang vane.

Jeg svevet som en fugl over holmer og skjær,
jeg skar som en vinge gjennom brottet.
Det fjerneste fjerne var meg plutselig nær,
jeg stod under eventyrslottet.

Det lyste som om stjerner i hvert vindu var satt
for å lokke meg til flukt ifra jorden.
Men jeg lo i mitt indre og vendte meg betatt
til mitt drømmerike her nedi fjorden.

Der visste jeg en plett hvor det nå stod en dam
av månelys og skjalv på en bakke,
og et utgangerfår med sitt nyfødte lam
stod og lyttet med hodet på skakke.
