TABAAB
MORGENEN
Jeg våknet ved et sprøtt og vennlig klokkespill
og trodde ennu det var drøm, så skjønn var lyden!
Men gjennom vinduet strøk vinden sommermild, 
i horisonten rødmet tusen rosers ild
bak havets vide blåe plen. Jeg var i syden!

ABAAB
Så ofte har jeg våknet opp ved gatelarm
og sett en gusten tåke gråne mot min rute
den kjente hverdags hilsen, ynkelig og arm!
Hva under at jeg nå ble lykkelig og varm
og sprang langs stranden ut på pynten ytterst ute.

ABAAB
Og da jeg stod og så de fjerne rosenglør
slå ut i gylne flammer og bli dagen
da følte jeg meg som en annen mann enn før,
lik en som nylig har slengt av en plagsom bør
og puster ut og retter ryggen etter plagen!

ABAAB
Jeg var blitt fri. Mitt liv til nå var kastet av
mitt liv i svarte gater i en by, hvor skodden
i lange måneder står kvelende og lav
og der var tusen mil fra gatens murstensgrav
til himmelen og havet her om odden!

ABAAB
Mitt sinn lå nytt og glitrende og blidt og blått
og løftet seg mot sol og sank igjen som havet.
Og mismot, kulde, tvil og bitter spott,
og alt som har gjort livet svart og grått
var dypt og godt på havets bunn begravet.


