TABCACBC
EN LITEN SYDFRANSK FISKERBY
Om natten mørkt som i en sekk.
Men morgnen er en gyllen flom
som kommer brusende og bred
og skyller natten vekk!
— Og hva man får å se?
En liten vik med vinberg om
og fjerne fjell med sne.

ABBCCA
Langs stranden skinner hvite hus
med røde taksten på
og vinduslemmer blå.
Og byens sang
er klokkeklang
og muntert bølgebrus.

ABACACDD
For havets lange bølger går
fra himlens rand til strandens grus.
Og utpå nordre pynten står
et gammelt grått, arabisk tårn,
så tungt og trygt og fast i år
som noengang tilforn
men klokkespillet knirker litt
og angir tiden nokså fritt.

AABBCDCDEE
Har byens gater rennesten,
så er det sjelden mer enn en.
I den blir alskens avfall lagt,
så gaten får en selsom prakt!
Og da der ikke fins kloakk,
blir stanken nokså sterk —
skjønt byen har jo, gudskjetakk,
sitt kommunale renholdsverk
av bikkjer, katter, høns med mer,
som sluker alt de ser.

ABCCAAB
Her lever man så jevnt og bra
og uten hodebry.
Man eter brød og frisk sardin
og drikker vin
hva mere vil man ha?
Voilá:
En liten sydfransk fiskerby!

ABBCDCD
Og våren er forlengst begynt
engang i januar.
I vinjene går folk og spar
og klipper druestokken fri
for tørre kvister fra ifjor,
så ikke den skal hindres i
på ny å vokse vid og stor!

AABBCC
Med varsom omhu, kjærlighet,
må vinen pleies, som man vet,
fra stokken står i sten og jord
til flasken gløder på vårt bord!
Men selve byen lever av
det rike Middelhav.

ABAB
Er været godt, så er man på'n
om morran klokka fem.
Men ellers snur man litt på skrå'n
og vender nesa hjem.

AABBCBC
Mistralen er en solskinnsvind,
men Gud, hvor vilt den styrter inn
fra åpne havet her!
Når sprøyten står om rev og skjær,
da tar man det med ro.
For fisken blir nok der den er
en måned eller to

ABAB
Som oftest er man fullt i sving
fra tidlig av på byens strand.
Det går som lek og ingenting
å lage alt i stand.

AABB
Og skøytene de tøffer ut
med motordur og bølgesprut
og setter garn for sildestimen
i solgull-timen!

AABB
Mens lyset glitrer over hav
går silden i sin massegrav
og henger der og glitrer selv
med sølv i milliarder skjell.

AABCBCDD
Og byens liv det går sin gang.
Men formiddagen føles lang
for gamle folk. De rusler hen
på moloen og speider ut
og tenker på da de var menn
som stevnet inn for vindspent klut!
Montro hva fangsten blir idag
for sønnens fiskerlag?

ABCADD
I kimingen det første seil —:
Hun der er sikkert nok «l'Amour» !
Og kikkerten går rundt på tur:
Nei, gamlingen tok ikke feil:
Snart stryker hele flåten inn
i formiddagens pålandsvind.

ABAB
I vikens gap slås motorn på,
og skøyten styres rett på land,
for stranden er så jevn og skrå
med dyp og florfin sand.

AABB
I samme nå er fisken øst
i kurvene og dekket pøst
og båten halt på land
av cirka femten mann!

ABBCAC
Så stimler byens koner til,
og snart er hele kjerring-hurven
forsamlet rundt om fiskekurven
og skyllet, veid og lagt i is
blir dagens fine, blanke sild
kjørt bort i vogner kassevis.

ABBCAC
Og alt er sang og spøk og spill!
Selv stedets gamle, trinne pater
går smilende omkring og prater
med sine flinke sognebørn,
som varmer seg i solens ild
på stranden etter dagens tørn.

AABCCB
Et sydens fiske: nesten lek
med latter, skrik og mye prek.
Så er den også lett og fin
en munter liten lekkerbisk
og ingen alvorsfisk
den lille sølvsardin!


