TABCDEFGD
SKYGGEN
Sorgens tunge skygge ruger
over kongens stolte bolig.
Brustne synes harpens strenger,
uten toner, uten klang.
Gledens frie ånd er flyktet,
under dødens kulde sukker
menn og kvinner og forstummet
er de svundne dagers sang.

ABCDEFGD
Kongen vandrer taus, alene,
uten gledens sol i øyet,
uten Herrens sang på leppen,
uten lys i sorgens dal.
Kongens styrke har forlatt ham,
angstens orm hans hjerte nager,
dagens gjerning er en byrde,
natten er en bunnløs kval.

ABCDEFGD
Han har syndet. Han ga etter
for de hete sansers drifter,
han har ranet andres lykke,
han har krenket uskylds rett.
Han har vandret nattens veier,
synd til synd hans hånd har lenket,
han har trosset, han har myrdet,
og i løgn sin brøde kledt.

ABCDEFGD
Det er landets høye konge,
det er Israels fromme sanger,
det er Herrens egen tjener
som har slumret på sin vakt.
Hva er kongens glans og heder,
hva er mannens dyd og fromhet,
når hans hjerte seg forbinder
med det ondes lumske makt?

ABCDEFGD
Verre dog enn syndens skjensel
er den tross som vil den skjule —
når et hjerte blindt og herdet
lukker seg for nådens Gud.
Det er Davids største jammer
at han trosser Gud, og tier
at i år og dag han flykter
for samvittighetens bud.

ABCDEFGD
Intet fall og ingen skjensel
Herrens hjerte dog kan lukke.
Som en far han seg forbarmer
over sønnen som for vill.
Om det brenner, om det smerter,
om det volder gråt og kvide,
hjertets hårdhet dog må smelte
for Guds tukts, Guds godhets ild.


