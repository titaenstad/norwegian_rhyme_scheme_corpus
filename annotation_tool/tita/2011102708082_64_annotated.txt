TABABCBC
COLOSSEUMS ÅPNING
Hva er et eventyr fra Tusen og én natt
mot dette virkelige, nære, dagligdagse?
Hvem husker ikke skuret, hvor vi satt
den første gang og så de rare skygger flakse
i muntert striregn på den nokså hvite duk,
akk, lenge før censurens skarpe sakse
var tatt i bruk!

ABABCBC
Ja, gutter, husker dere «Præriens skrekk»,
som aldri skjøt en bom fra hesteryggen,
men pilte hele rødhud-horder vekk!
Fra denne stund var Cooper satt i skyggen!
Og jentene vil sikkert huske ham,
«Den utro ektemann» — ja gid, den styggen,
nei fy for skam!

ABABCBC
Og hvem har glemt sin første stjernes blikk,
det tårefylte, sjelfulle og høye
som gjorde sinnet blått av romantikk?
De unge hjerter tok det aldri nøye
om helten alltid bar det samme smil
og piken hadde glyserin i øyet,
når bare slutningskysset var på noen mil!

ABABCBC
Ja, filmens barndom, den er ett med vår
dens ungdom og vår egen sammenfalder.
Du store tid — Familiens sorte får
og nå forlengst forbi sin slyngelalder!
Nå står den laubærkranset for sin kunst
tross mange bra esteters ville galder.
Ti den har folkets gunst!

ABABCBC
På denne lysets flod, det stumme spill,
kan våre egne lengsler veldig strømme.
For hjertene vil gjerne slippe til
og være med å skape sine drømme.
Og slik er hjertet, at det minste ord
kan være altfor sterk og stram en tømme,
så drømmen ikke løfter seg fra jord!

ABABCBC
Hvor eventyrlig og hvor fjernt og blått
det synes oss iaften, når vi tenker
på filmens allerførste skumle kott
med tak av bølgeblikk, og plankebenker:
Fra det til Colosseam —  for et sprang!
Men alle eventyr som vår tid skjenker
begynner slik: Det blir engang...


