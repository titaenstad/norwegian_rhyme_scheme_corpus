TAABB
DØINGBUKTEN
Her suser sjø, her bruser vind
og lange dragsug går ut og inn.
Og dage kommer og dage går
mens sprøytet høyt over odden står.

AABC
Men mørket faller, og i øde netter
vrakplyndrere det døde skrog besetter.
Og havet skurer mot de blinde grunne
med rytmisk vold, som sages jorden av.

ABABCC
I sneens virvler synes alt at blunde,
og tidens hjul er stanset om sitt nav...
Da åpner mørket sine svelg og munner,
og sammen glider langsomt land og hav.
Det er fullbragt. Og lysets brustne klinge
begraves dypere i mulmets ringe.

ABABCBDD
En veldig stillhet dog med larmen kriger,
og midt i stormen  setter freden bo.
Tvers over undergangens hav, som stiger,
har dødens himmelhvelv utspent sin ro.
Bak dette kaos ligger andre riker,
hvortil kanhende går en avgrunnsbro!
Kanhende alt hvis gamle form forbrenner
skal springe i en ny av smertens lender!

ABABABCC
Hint vrak som lå ved havets øde rand
ble til en blomst med blader av krystall.
En kjempekalk så hvit som skum og sand
den blomstrer nå i mørkets tomme hal
og folder mektig ut sin stille brann
igjennom bygene og sneens fall,
mens bølgeskogen som en vakt av tidsler
omkring dens krone suser mørkt og hvisler.


