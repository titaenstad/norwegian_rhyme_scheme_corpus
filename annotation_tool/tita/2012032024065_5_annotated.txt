TABCB
OLAVSKILDEN
Sankt Olav har med troens styrke
lagt hånd på mangt et nakent fjell
og har kalt fram fra dypets mørke
de hemmelige kildevell.

ABCB
Der ingen blomster spire ville,
og alt var toneløst og dødt,
der risler no en Olavskilde,
og ved dens bredd ble sagnet født.

ABAB
Så friskt som sagnets røst vil klinge
i hver en egn til Olavs pris,
så friskt kan og hans kilder springe
og trosse både sol og is.

ABAB
I fjellets ly der stein har mæle,
og dalen åpnes for ditt blikk,
der innbyr sagnet deg å dvele
og bringer deg den klare drikk.

ABAB
Og som et åndens bad som kjøler
ditt bryst i en begeistret stund,
så sval en lindring der du føler
ved denne drikk på sagnets grunn.

ABCB
Og når ditt blikk på dalen faller,
der du ser bautasteinen stå
vil bildene av kraftens alder
som solglimt over egnen gå.

ABCB
Fra lien lurens toner gjaller,
fra skogen suser pileregn,
og du ser Olav og hans skalder
som rider under graners hegn.

ABAB
Og mens det store, fjerne minne
går opp for åndens syn på ny,
du hører Olavskilden rinne
med sakte klang i sagnets ly.


