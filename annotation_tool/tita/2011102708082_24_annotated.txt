TAAA
NR. 13
De spør hvor Nr. 13 er  vår kjære gamle gård?
Den ligger inni gaten her, hvor nummer «13» står,
og De kan se hvor svær den er, så langt kvartalet når.

AAA
Den største gård i gaten, men det finnes mange fler
i andre gater her i byen, hvis De bare går og ser
skjønt ingen er så mørk og svart som Nr. 13 mer.

AAA
Det finnes mange fler i andre byer her på jord,
det er milevis av gater  der hvor fattigfolket bor
ja De finner Nr. 13 helst i byers øst og nord.

AAA
Det sies tallet 13 er et ondt, uheldig tall,
og gamle Dal i fjerde sier helsen er så skrall
og høyre lungen halv fordi han bor i slikt et tall.

AAA
Han har en gammei vinterfrakk, på den han går tilkøys
og ligger der og banner denne råtne mursteinsrøys.
Men det er bare gammelsnakk, det rene skjære tøys!

AAA
For da han kom på gamlehjem på landet her i vår,
så ble han syk av lengsel til sin egen muregård,
og han rømte fra sitt fengsel, skjønt han snart er åtti år

AAA
Naturligvis går noen hen og dør en gang iblandt,
fordi vi mangler mat og sol og luft på denne kant
men det hender jo i andre gårder også, ikke sant?

AAA
Nr. 13 er vår egen gård, så gammel og så kjær.
Og så skjønn den er om kvelden, når den stiger lys og svær
frem fra mørket med de mange lange vindusraders skjær.

AAA
Og da lever denne gården. Den blir festlig som et slott
når der tendes lys i kjøkken og i kammers og i kott!
For vi ånder opp i glede når vår arbeidsdag er gått.

AAA
Og er det fredags kvelden, kommer Kalsen kanskje full.
Da har han mor't seg kongelig for hele ukens gull
for han tjener gode penger på å sjaue koks og kull.

AAA
Ja, for Kalsen har en ungeflokk og verden er så trist,
og satan skulle hente den som kom til verden sist:
så tynn og bleik og liten, rent et pust i sivet  pist!

AAA
Skjønt verden den var ganske bra dengang man var tilsjøs
og hadde seg en pikelill i hver en havn  å jøss,
da levet ikke Kalsen av å sjaue møkk og bøss!

AAA
Og Kalsen tar sin følgesvenn, den sprukne violin,
og spiller opp a sailors song om piker og om vin
og hører ikke ungehvin og hyl og kjerringgrin!

AAA
Han glemmer jomfru Olsen i etasjen over seg
som alltid holder hus når noen andre er på snei.
Hun står i avholdslosjen og er surøyet og lei.

AAA
Han husker bare alt han så «far hundred years ago»,
det store hav som blånet mot den store himmel blå,
hver gyllen dag, hver månenatt  før alle døgn ble grå.

AAA
Når Kalsen slik har spilt en stund og grått en liten skvett
så tvinges ofte selve jomfru Olsen til retrett,
for det hender jo hun selv ser livet sånn i blått og violett!

AAA
Men gården ellers bryr seg ikke stort om Kalsens violin,
for så mange kan jo klunke litt gitar og mandolin
og ta en vals på trekkspill ved et glass arbeidervin!

AAA
Der sisler stekepanner fylt med flesk og småmakrell,
og veggene gir gjenlyd av de sultne ungers sprell
ja gården vår har sangbunn slik en herlig fredags kveld!

AAA
Og langt på natten lyder Nr. 13's egen sang.
Den er så høy og munter, men den har en underklang
av redsel for den morgendag som ligger alt på sprang.

AAA
Så slukkes vindusradene, og søvnen fanger inn
de barske sinn, de bitre sinn, de trette og de lette sinn.
Og gjennom gatemørket suser nattens tunge vind.

AAA
Men det hviskes jo i porten! Og det knaker i en trapp.
Nå, så er det smukke Olga som skal tjene seg en lapp.
Fabrikkens ukelønning er vel oftest nokså knapp.

AAA
Men ennu våker noen. Det er ganske unge menn,
som bøyet over bøker leter drømmen frem igjen,
slik den engang strålte om en vismanns gylne penn!

AAA
Denne drøm som natten avler og som dagen slår ihjel
om Atlantis, Utopia — om en bedre lodd og del
enn et liv, hvor andre eier selv ens hjerte og ens sjel.

AAA
Og det raser i de unges bitre hjerte: Våk og lær,
at du klart og nært og koldt igjennom drømmens gylne skjær
ser veien til et land, hvor Nr. 13 ikke er!


