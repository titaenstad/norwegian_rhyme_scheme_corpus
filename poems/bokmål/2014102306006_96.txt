VÅREN
Nå blir der stelt og pakket
og sydd og gredt omkapp
og tatt farvel og takket
med stive ord og klapp.

En grånet far skal atter
gå vakt og sovne inn
til ruffens svinske latter
og gny av sjø og vind.

Etsteds skal sønnen fare,
og søskenflokken står
med øyne blå og klare
og stirrer hvor han går.

Men han går taus og ordner
med skjærf og blåtøyssøm,
mens fjerne have tordner
dypt i hans egen drøm.

Og store sole svirrer
igjennom ildblå rom,
mens han fra bakken stirrer
frem over sjø og skum.
