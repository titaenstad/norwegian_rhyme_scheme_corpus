REISEMINNE
Jeg husker en aften jeg gikk
med en pike i Moskva etsteds.
Hun skulle ha vist meg en trikk
til en eller annen kongress

men ikke gikk jeg fra en munn
som hadde så godt for iå le,
og øyne med så brun en bunn!
Nei hadde jeg hjerte til det?

Hun gikk der og pludret og lo
om alt mellem himmel og jord,
iallfall såvidt jeg forstod
som ikke forstod et ord!

Og jeg skulle sagt noe smukt
for kanskje å høste en lønn.
Men sproget? En dør som var lukt
med slå — og der hjalp ingen bønn.

Da var det en tone brøt løs
og fulgtes av andre i skred
som hopet seg opp til en røs
av toner på toner et sted!

Hva var det? En guds fiolin
i Moskva, den hedningeby?
Snart hulket den ydmyg og fin,
snart jublet den herlig og kry!

Den skalv gjennem husenes sjakt.
Det var vel en veldig musikk!
Hva var det? — En radiotrakt
høyt oppe i gaten vi gikk.

Og tonenene samlet seg til
en eneste lengsel i hjertet,
en vill og en sugende ild —
å himmel, hvor salig den smertet!

Min pike ble stille og rar.
Så ble det et kyss i en port,
men hvordan det hendte det har
jeg glemt, for det gikk jo så fort.

Velsignede radiotrakt,
hvis tungemål begge forstod!
Hva hadde du ikke fått sagt
på et minutt eller to!

Og siden så gikk vi en tur.
Jeg husket vi stanset en stund
i mørket ved Kremls mur.
Hun hadde en flamme til munn.

Men der kom jeg ut for en svært
uhyggelig situasjon:
hun måtte før midnatt ha lært
meg numret til sin telefon!

Et langt og forferdelig tall
med tskjetyrje, pjat og adjin.
Jeg tenkte: Hun vil vel jeg skal
fra nå bære tungen i bind!

Og dog fikk jeg lært det tilslutt.
Da lo hun som vilde hun si:
Dou er jo en flink liten gutt,
når bare du kommer på gli!

På hjemveien nynnet jeg visst
en vise, hvis tekst var et tall.
Da satt det som spikret tilsist.
Jo det var en underlig trall!

Og dog ble det ingenting av
å ringe den følgende kveld.
Slik sank det i glemselens hav.
Men ikke forstår jeg meg selv.

Ti ofte det spør i mitt sinn:
— men kanskje du skulle ha ringt?
Og heller gått ut av ditt skinn
enn adlydt ditt bedre instinkt?

Hun var jo så munter og pen
på tross av at hjemme er best,
og selv om du ikke er en
som elsker i øst og i vest!
