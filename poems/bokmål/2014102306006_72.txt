SEEREN
Jeg satt på stranden og drømte,
og tusen år svandt hen,
mens tett forbi meg strømte
havet av døde menn
jeg en av de fordømte
som tidene glemte igjen.

Jeg skulle se dem bygge
og atter rive ned
Henover vannet skygger
fra skyer i evig flukt,
og glimt av iserygger
gjennom dønningen i en bukt.

Strømranden vugger og vugger
langs landet skummets krans,
og inn i fjellveggen hugger
en brenning uten stans.

I stranden maler havet
de harde sten til grus,
slik har det fra urtid gravet
i grunnen på tidens hus.

Og tidens hus vil falle
for disse bølgeslag,
men ennu har vi alle
for oss en evighetsdag!

De mørke kroner svinger
i takt til det blanke hav,
på dagens og nattens vinger
bæres alt liv til sin grav.

Og havet blir ved å vugge
inn mot den åpne strand,
og bølgen blir ved å hugge
i fjellets fot sin tann.

Men urokkelig hviler klippen,
mens alt annet er underveis,
tiden er kun en trippen
av fugleben over dens gneis.

Dypt plantet står det faste
her i det strømmendes grunn.
O den som kunne kaste
et blikk til tingenes bunn!

Jeg stirrer på dette bilde
og hvisker til stenens ånd:
Holder jeg her en kilde
til troen i min hånd?
