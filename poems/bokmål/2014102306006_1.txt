Aldri er jeg helt og fullt den samme,
alltid er jeg både mulm og flamme,
det som lyser opp i det som slukkes,
det som stiger opp av det som dukkes,
det som undslapp deg i det du rørte,
det du lyttet til og ikke hørte,
det du så og som bedro ditt øye,
lik et havdyp speilende det høye!

Lys og mørke til en enhet blandet,
er jeg luften eller er jeg vannet,
avgrunnsdriften eller himmeldrømmen,
skapt av vinden eller født av strømmen,
vil jeg dovne eller vil jeg hige,
evig synke eller evig stige,
fører jeg til himmel eller hel?
Spør deg selv, o menneske, spør din sjel!

Ut jeg ruller mine hvite faner,
dypets dønninger til strid jeg maner,
skrider over dem med metktig brus
bedre kjent enn de i stormens hus!

Mørket sprenger jeg med fosforkammer,
dypet knuser jeg som glass en hammer,
smyger gjennom streder som en slange,
lar meg aldri i en havbukt fange.
Ofte vandret jeg i dype drømme,
fulgte viljeløs de sterke strømme;
himlen skinnet ned og skyer seilet
gjennom eteren, og altet speilet
seg i meg og jeg i altet,
sødme var jeg da skjønt jeg er saltet.
