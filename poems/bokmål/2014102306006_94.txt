I KUPEEN
O triste aften før den dype natt,
når nag og uro får allverden fatt,
og byen kvæler under lys og larm
det samme angestskrik fra rik og arm,
da er det godt at reise ut og bort,
dypt inn i vinternatten dyp og sort!

Av trette mennesker er kupéen full,
på noen hviler ennå dagens glans,
men andre ansikter er grå som muld;
og tanken flykter selv foruten stans
fra lysets helvete inn i frost og natt
omkap med toget av sin fart besatt.

Å, om min styrke var min vilje lik,
jeg skulle vise dem den mørke vei
og ta dem alle med herud hvor jeg
ikveld vil bære denne verdens skrik
og la det dø i mørkets kalde sus,
hvor jeg har hjemme i mitt ødes hus.
