AKROBATEN
Han smilte rolig, mens han hvilte litt,
den slanke yngling i trapesens gynge.
Så svang han dristig ut og svevet fritt
og laget sin berømte kjempeslynge.

I farten slapp han grepet i trapesen
helt uten tanke på de andres skrekk,
og suste som et svalevinget vesen
hen til en svingstang, åtte meter vekk!

Men opp fra dypet skar et kvinneskrik,
idet han sprang mot livet eller døden —
så tordnet bifallsstormen mot ham slik
at mannen nesten glemte det var gjort for føden.
