OVER DE HØYE FJELLE
(Av Arne.)
Undrer meg på hva jeg får å se
over de høye fjelle?
Øyet møter nok bare sne;
rundt omkring står det grønne tre,
ville så gjerne over;
tro, når det reisen vover?

Ørnen løfter med sterke slag
over de høye fjelle,
ror i den unge, kraftfulle dag,
metter sitt mot i det ville jag,
senker seg hvor den lyster,
ser mot de fremmede kyster!

Løvtunge apal, som intet vil
over de høye fjelle!
spretter når somren stunder til,
venter til neste gang den vil,
alle dens fugler gynger,
vet ikke hva de synger!

Den som har lengtet i tyve år
over de høye fjelle,
den som vet at han ikke når,
kjenner seg mindre år for år
hører hva fuglen synger,
som du så trøstig gynger.

Sladrende fugl, hva ville du her
over de høye fjelle?
Rede du fant visst bedre der,
videre syn og høyere trær,
ville du bare bringe
lengsel, men ingen vinge?

Skal jeg da aldri, aldri nå
over de høye fjelle?
Skal denne mur mine tanker slå,
sådan med sne-is og redsel stå,
stengende der til det siste,
blive min dødningkiste?

Ut vil jeg! ut!  å, så langt, langt, langt,
over de høye fjelle!
Her er så knugende, tærende trangt,
og mitt mot er så ungt og rankt,
la det få stigningen friste,
ikke mot murkanten briste!

En gang, jeg vet, vil det rekke frem
over de høye fjelle,
kanskje du alt har din dør på klem?
Herre min Gud! godt er ditt hjem,
la det dog ennu stenges,
og jeg få lov til å lenges!
