MØTE
Best husker jeg deg alltid som du kom
til gatehjørnet, hvor vi møttes ofte.
Jeg syntes somren førte deg og solens flom
lå som en kjærlig arm omkring din hofte!

Det var som gaten åpnet seg for deg
og ham, din følgesvenn, den unge sommer.
De spinkle bjerker stod på tærne langs din vei,
og strakte seg og vokste noen tommer!

Og gatens vindausrader lånte ild
fra naboskapet: solen i ditt følge.
Og rute etter rute blusset heftig til,
skjøt blink på blink som kammen av en bølge!

Og vinden duftet ikke røk og sot,
men bar en duft så sommerlig og svimmel,
som om du gikk og trådte blomster under fot
etsteds på jorden under åpen himmel!

Det larmet ikke stygt fra trikk og bil
det klang i klokker, tonet i basuner!
Det var som hele gaten så ditt lyse smil
og vilde føye alle dine luner.
