HØIE KLIPPER OG HAV
Høye klipper og hav som står inn i skogkledte bukter,
kjent som fra evighet av og dog for meg som det just
løfter seg opp under himlen med åser og slukter
og som jeg i vinddraget stod,
ramt av et skapelsens pust!

Drømmende hviler en glans av tidløshet over en odde,
blank av årtuseners slit og kranset av krumme brott.
Slik har den ligget og glinset i skumsprøytets skodde
helt siden jorden ble skapt
og havet utbredte seg blått.

Sakte forsenker min sjel seg i tingenes gåte,
suger inn duften av råtnende tang, forgjengelse, død,
drikker inn lyset som spiller i henslengt fråde,
holdende regnbuens spektrum
fast i et øyeblikks glød.

Evighet, hvor har du hjemme, himmel hvor er ditt feste,
i disse stener her eller bakved den stivnede form?
Si, hvor lenge i tid og i rom vil de gjeste
stranden jeg står på nå
dette lys, denne storm?
