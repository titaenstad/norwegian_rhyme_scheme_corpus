MARITS VISE
(Av En glad gutt.)
«Dans!» ropte felen
og skrattet på strengen,
så lensmannsdrengen
spratt opp og sa: «Ho!»
«Stans!» ropte Ola,
slo bena unda'n,
så lensmann datt av 'n
og jentene lo.

«Hopp!» sa'n Erik
og spente i taket,
så bjelkene braket
og veggene skrek.
«Stopp!» sa'n Elling
og tok ham i kragen
og holdt ham mot dagen:
«Du er nok for vek!»

«Hei!» sa'n Rasmus,
tok Randi om live';
«Skynd deg å give
den kyssen du vet.»
«Nei!» svarte Randi,
en ørefik hun ga ham
og slet seg ifra ham:
«Der har du beskjed!»
