NORSK SJØMANNSSANG
(Ved baåtstevnet i Stavanger 1868.)
Den norske sjømann er
et gjennombarket folkeferd;
hvor fartøy flyte kan,
der er han første mann.

På tokt og hjemme her
ved sund og skjær og fiske-vær
han har sin Gud i sinn
og setter livet inn.

Her er et folk i krig
for livet uavlatelig
med dyre manne-fall
i kamper uten tall.

Det som er dagligdags,
det nevnes ikke nettopp straks,
og titt er ingen med
som bringe kan beskjed.

Men vesle fisker-båt
har båret frem så mangen dåd
av mot og herlig kløkt,
skjønt aldri den ble trykt.

Og mangen sjømanns liv
fikk dødens krans av tang og siv,
som burde hatt i gull
sitt navn blant kjempe-kull.

Sankt Olavs-korsets ros
rett høvde for en vestlandsk los
som reddet hundre menn
og hundre om igjen.

Og mangen liten gutt,
som red på hvelvet hjem til slutt,
når far var satt om bord,
han burde hatt et ord.

Dog Norges høye kyst
er landets eget moder-bryst
med næring og med gråt
ved sønners raske dåd.

I det er allting gjemt,
og der er ei den minste glemt
fra Hafurs-fjordens dag
til ham på siste vrak.

Det følte hver som kom
fra reis igjen og så seg om;
det følte hver som gikk,
i siste avskjedsblikk.

De følte hvor de for,
at landets lykke var om bord:
Vår ære og vår makt
har bhvite seil oss brakt.

Hurra for dem i dag
som farer under norske flagg!
Hurra for losen som
dem først i møte kom!

Hurra for dem som ror
sin fiskerbåt på hav og fjord!
Haurra for alles lyst:
vår skjæromkranste kyst!
