DET STORE OPPRØR
Der går et tog av tause, sterke menn
i ilsom vandring over Kedrons leie.
De går fra kongens stad mot østen hen,
ad Oljebjergets løvbekranste veie.

I toget går en brutt, en gammel mann,
av tunge sorger er hans hode bøyet.
Landflyktig, fremmed i sitt eget land,
med kval i hjertet og med gråt i øyet.

Det er kong David. Av sin egen sønn
fra landets kongetrone truet, jaget 
hvis opprørsplaner modnet er i lønn,
nå er han ferdig  frekt han våger slaget.

Så mangen dolk i Davids hjerte skar,
så mangen kval hans sjel fikk gjennomstinge,
men tyngre byrde han dog aldri bar,
mot denne ene synes allting ringe.

I år og dager spredes syndens sæd,
og gror i skjul i mørkets dype furer.
Den første spire synes tynn og sped,
i den dog alle høstens redsler lurer.

Og høstens dag og time er bestemt —
den modnes sikkert om enn sent kanhende.
Da sees det at intet frø er glemt,
og ingen makt kan dommens gru avvende.

Så høster David sine synders frukt,
mens angrens torner i hans hjerte stinger.
Han bøyer seg for Herrens strenge tukt
og søker ly innunder nådens vinger.

Han kjenner sine synders art og sum,
for seg og sine vredens kalk han tømmer.
Og derfor tar han straffen, ydmyg, stum
ei noen klage fra hans lepper strømmer.

Ti godt han vet at ingen pil ham når,
så lenge Herrens hånd hans bryst har vernet.
Når pilen rammer, vet han og forstår
at nå har Herrens vilje skjoldet fjernet.

Så er hver smertens pil et nådens bud,
en englehånd med livets store under,
og pilens gift forvandler godhets Gud
til helsebot for hjertets skjulte vunder.
