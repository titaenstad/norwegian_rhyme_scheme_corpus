BARNEDÅPEN
Hør hvor stille i kirken, se lyset hvor rent
det faller innover de eldgamle bilder.
Og se barnet hvor spedt og hvor ydmykt betjent
det nå føres frem til de hellige kilder.

Som en prins er det kledt, og dets øyne er blå,
så blå som de nylig i himlen ble tente.
Og det kjennes så lett som om ennå det lå
på de stråler som hit ned til jorden har sendt det.

De toner som løftet og bruste oss inn,
de bølger ennå som et hav i det fjerne;
det er rytmen av dem som har farvet dets kinn,
og i øynenes dyp kan vi skimte dets stjerne!

Ja, en himlenes sønn er den vesle som her
blir døpt til sin vandring i dødsskyggens rike.
I sitt evige ord er den visselig nær
den almakt som gjør ham til åndenes like.

De signende hender han ser som i drøm
og de dråper som tindrer så klart for hans øye,
de betyr at han dukkes på ny i den strøm
som skal bære ham langsomt igjen mot det høye.

Vesle menneskesøn, må din vandtring bli lett
og må lysskjæret aldri forlate ditt hode,
må du alltid i skjæret fra oven bli sett
som et lys til det sande, en kraft til det gode!

Når vi bøyer oss ned og ser inn i oss selv
og lar verden et øyeblik bli i sin gåte
er der intet som fyller de tiende hvelv
uten lyset derinnefra, havet av nåde.

Ned i det er vi senket, og vi vet det så vel
at alt det der ute i drømmenes lande,
våre huser, vår jord og de skinnende fjell,
det er skygger som står mellom oss og det sande.

Er der en av oss alle som nå tør stå frem
og ønske deg, barn, at du verden må vinne?
Nei, vi vet at det eneste er at vi hjem,
hjem igjen til vårt evige opphav må finne!
