BESTEFAR
Nå har du nådd hva du har lengtet mot.
Nå eier du et sted imellem høye graner
hvor du kan ordne i naturens rot
og sette ut i livet dine store planer.

Jeg ser deg stanse litt engang iblandt
og overskue landet som du eier:
et tre måls kongerike her i skogens kant
med femti centimeter brede kongeveier!

Du går og steller med ditt blomsterbed
som gjaldt det livet å få bedet ferdig.
Jeg kjenner deg. Du hadde aldri fred
før det du slet med var deg fullt ut verdig.

Slik var han alltid, sier bestemor
og smiler lykkelig med alle rynker.
Men du spar uanfektet i den sorte jord,
som sommerregnet sakte risler mot og dynker.

Jeg kjenner deg og vet hva du har lidt
i lange år blandt larmende maskiner,
hvor luften ikke toner blødt og blidt
av fuglesang, men cirkelsager hviner,
hvor all den sol, man har, står inn
på skrå som hvite striper gjennem støvet,
hvor selve solen ikke sprer sitt ødsle skinn
som tusen gylne blink i gresset og i løvet!

Tålmodig gikk du hen hvert morgengry
for å begraves i de grå fabrikker.
Men drømmen førte deg hver dag på ny
til steder, hvor din ungdoms blomster nikker.

Om kvelden gikk du hjem og tok din bok,
den store bok for alle dem som sveder.
Der stod det skrevet om den sterke mann som tok
sitt kors på ryggen uten grove ord og eder.

Jeg spør deg ikke til hva gagn det var
å bøye nakken ydmykt under åket. . .
Nå er du gammel. Du er skjev og rar,
ja likesom vindkrøkt under verkstedbråket.

Jeg ser deg stanse litt en gang iblandt
og rette ryggen, mens du ser i skyen:
Det regnet gjorde godt, ja det var sant!
Nå har du glemt de lange, onde år i byen.
