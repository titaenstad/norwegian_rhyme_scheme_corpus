TIL JOHANNE DYBWAD
Grå ligger Oslo bak skodden;
Bak dimmede, matte glass
flyter det store akvarium,
svømmer det norske parnass!

Her glinser de evige flyndrer
rundt i sin vassgrå ring
og hilser hverandre med snuten
i blasse, langsomme sving.

Da lyner et lys ned i dypet,
en gnistrende sprøyt av ild!
Det glitrer av blånende bølger
er havet likevel til?

Er ikke gråheten kunsten
akvariet verdens rom?
Men sjøen går blå derute
med solskinn og blest og skum!

Hun er det lyset som tenner,
hun er den drømmen om hav.
Hun er det spillende nordlys
og solgullets bløte rav.

Hun er den blåsende latter,
demonenes blodrø vær,
men aller mest: flammen av ungdom,
det er det under hun er!

Vi som er unge mot hende,
føler kanhende en kveld
anende: nå var vi unge
et stjerneskudd gjennom oss selv.

Men hun eier tusende stjerner,
et dryssende stjernegry,
som springer lik en fontene
fra sinnet, på ny og på ny!

Grå ligger byen bak skodden.
Venner, hva venter vi på?
Gli inn i det store akvarium,
bli grå, bli avholdt og grå!

Da skjærer et lys ned i dypet,
en stormende solgangsild,
som bruser i blest og bølger
at havet er til!
