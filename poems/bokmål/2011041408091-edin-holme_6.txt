ENSOMHETENS ÅR
Den sterke ek, hvis krones velde
seg vugger stolt i solens gull,
skal stormen ei dens stamme felle,
dens rot må graves dypt i muld.

Dernede i de dunkle gjemmer
Hva herlig seg i lyset ter
betinges av hva ingen ser.

En morgenstund mens fugler synger
sin jubel opp mot himlens blå,
og duggens perlerader gynger
i blomstens kalk, på markens strå,
mens solen strør sitt gull så vide
på slettens prakt, på fjellets rand,
en ensom vandrer sees skride
mot ørknens øde, stille land.

Vi kjenner ham: den blinde mann
fra Judas' hus. Men nå forbi
er alt det gamle. Sønderslitt
er snarens bånd, og fuglen fri.
Den blinde Saul er klarsynt blitt.
Hvorfor går han? Var han ei tilfreds
i sine nye brødres krets?

Som ørnen, som i kampens vær
er slått tilblods og siden sky
seg søker skjul i skogens ly
og plukker sine brutte fjær
så trenger den hvis sjel ble rammet
av sverdets egg i livets slag,
hvis vinge ble av pilen lammet
i fluktens stolte, ville jag,
til ensomhet, til skjul og ro,
hvis sjelens vunde helt skal gro.

Kan hende den hvis flukt er lav,
hvis higen kun er matt og ringe,
kan flakse med en knekket vinge
i dådløs ferd mot glemsels grav.

Det kan ei den hvis ørnesinn
har suget himlens klarhet inn,
hvis sjel er til det største kåret,
til storverk skapt, til frihet båret.

For Saulus synes veien inn
til skjul og stillhet god og kjær,
og han den går med lette trinn.
Damaskus med de store minner
i soldis for hans blikk forsvinner,
de stille egne er ham nær.
Og dog, det tankens rike mylder
som dag og natt hans hjerte fyller,
de kretser ennu ene der.

For dyster natt! For håbløs jammer,
for kvaler i det stille kammer
Men hvilken sollys helligdom
det ble da nådens budskap kom.

Hvor strålte ei Abanas vover
da bevende han steg deri!
Hvor sken ei himlen ovenover
da opp han steg, forløst og fri!

Hvor underlig for første gang
å møte dem han før betvang.
Å møte dem som gode frender,
å trykke deres kjære hender
og høre deres takk til ham
som løven skapte om til lam.

Og da han glad iblandt dem stod
og vidnet om den Herre god,
hvis herlighet i lysets lue
han selv så underbart fikk skue.

Så kretser om den ene ting
hans tanker stadig rundt i ring,
mens ørknens øde mer og mer
seg breder ut så langt han ser.

Abanas gylne, friske flod,
hvis bølger lekte ved hans fot,
de rike stæders larm og prakt,
de skjønne havers duft og fred,
de dunkle lunders kjølighet —
alt har forlengst han bak seg lagt.

Og rolig sine trin han retter
ad øde daler, fjell og sletter
til Batanas stille egn
i ly av fjerne fjelles hegn:

Mot øst seg reiser Haurans tinder,
hvor solen stor og gyllen rinner
mot syd står Gilead og drømmer
i soldis, medens Jabbok strømmer
med brak og brusen i dens kløfter
mot vest av sletten rolig løfter
seg Galileas tindekrans,
hvor skumringen sin andakt breder
mens dagen trett sitt leie reder,
og går til ro i gyllen glans.

I disse egnes tause ro,
blandt disse stolte søylerader,
slo østens sønner opp sitt bo.
Her fant Arabiens nomader,
de ville beduinerhorder,
et gjestfritt hjem for sine hjorder.

Her levet fjernt fra verdens kiv
hin ørknens sønn sitt frie liv
her døset han sin dag i fred,
her nød han nattens kjølighet.
Ei over livets sorg han ruget,
ei morgendagens krav ham knuget.

Hvis sulten nærmet seg hans bord,
han været viltets skjulte spor
var leppen tørr av solens brand,
han lesket seg ved kildens vann.

Og kom en gjest hans dør forbi,
for hver og én den åpen stod,
med smil på leppen, stolt og fri,
han delte av sin overflod.

Her stanser Saulus sine fjed.
Her senker seg den store fred
så mild og mektig i hans sinn.
Her stryker ørknens friske vind

som kjærlig moderhånd hans kinn,
og svaler mildt hans hete panne.
Her klares dag for dag hans tanker;
her stenger ingen mørkets skranker
for åndens flukt mot lysets lande.

Hit rekker ikke døgnets harm,
her ingen løgnens røst forvirrer,
her tier stridens rop og larm,
her ingen hatets våben klirrer.

Her tykkes det for Saulus tidt
som var han av et mareritt,
av onde drømmers vold befriet.
Det gamle er til døden viet.

Som solglans etter nattens dvale,
som morgen over stille dale,
så rinner nå i klarhet ny
for ham det store morgengry.

I dette lysets strålebad
står Saulus renset, fri og glad.
Den trette hjort ved livsens kilde
sin tørst får slukke årle, silde.

Her heler nådens milde hånd
hva ennu blør i såret bringe,
her løses fangens hårde bånd,
her læges ørnens brutte vinge.

I Kristi lys — han så det grant
det gamle liv var skinn og tant.
Hans viden var en ormett prakt,
kun mugne tankers dødningdrakt.

Hans iver for Guds bud og lære,
hans nidkjærhet for Herrens ære,
de våkne netters angst og gråt,
de travle dagers strid og dåd,
selv dydens glans om høyreist tinning

Selv den som sine egne sår
for verdens store ve kan glemme,
som andres velferd, andres kår
med egne savn vil ene fremme 
som deler med sin sultne bror
sin siste rest på armods bord
som gjør til sin den falnes brøde
og villig er den minstes trell,
ja føler lykken ved å øde
sitt eget blod for slektens gjeld!

For slik en lykke, slikt et sinn
til denne dag var Saulus blind.
Nå lyser den med guddomsglans
fra Kristi kors og tornekrans.

Nå først han aner, nå han vet:
Guds vesens dyp er kjærlighet.
Men denne kjærlighet ei gløder
alene for en håndfull jøder,
begrenses ei av hav og fjell.
For hver en skabnings vel den skjelver,
den over tid og rom seg hvelver,
er høy og vid som himlen selv.

Nå gransker Saul ved kveld og gry
de gamle skrifters dyp på ny.
Og se  av ørknens tørre sand
fremvelder kildens friske vann.

Hva før var tørre pergamenter,
kun bud og regler uten liv,
kun stoff til strid, til argumenter,
kun blinde dårers tidsfordriv —
nå ble det ham det dype leie
for livets rike stråleflom;
nå ble det ham de skjulte veie
til Herrens store helligdom.

Av disse gamle blade sanker
han én for én av Herrens tanker.
Her finner han i enkle ord
gudsrikets første dunkle spor.

Her ser han slektens drøm forklaret,
dets skjulte lengslers rop besvaret.
Enn er det kun et sukk fra støvet,
en sakte skjelven gjennem løvet;
men dette sukk skal dog en gang
forvandle verdens gråt til sang.

Den stille skjelven gjennem løvet
skal skape sommer over støvet.
Enn er det kun en lysning matt,
kun spredte glimt i tidens natt,
men det er glimt av dag, som rinner
med solglans over fjerne tinder.
