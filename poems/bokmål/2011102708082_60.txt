BLOMSTERTERRASSEN VED NR. 19
Ved nr. 19 på Blomsterterrassen
er det om lørdagen knepent med plassen.
De står der i lange og ropende rekker
med blomster i kurver og kasser og sekker
og omsetter markenes ydmyge pynt
og havenes smykker i klingende mynt.

En broket og svaiende eventyrhekk
med alle slags blomster i roten og toppen:
på selvsamme gren en peon stråler frekk
forsøker en rose å lirke opp knoppen!
For grenen er hånden til konen som selger,
og kunden står uviss og vraker og velger.

Slik hever de hender med blomster i
mot alle som kjører og går forbi
og lovenes håndhever vis-à-vis!
Men mange er dere som haster avsted
og ikke har øye for fortauets bed
og ikke kan kjenne i gateluften
den redde og flyktende blomsterduften.

En formiddag så jeg en stakkars kropp
bli bragt forbi av en lovens svenn —
en synder på jorden som nå skulle opp
og sitte i celle igjen.
Det var nok en vanlig hr. Dagligdagsen
av dem som bestandig må komme i saksen.
Han hadde vel tatt noe, ingen gav ham.
Til gjengjeld tar man en sommer fra ham.

Men plutselig stanset han dum og forvirret,
og stod der i noen sekunder og stirret
på blomstene over på motsatte siden
som en der har våknet og brått ser at tiden
er gått ubegripelig fort.
Så løftet han hodet, og blikket gled bort 
ut over torvet og husenes tak,
ut over byen og åsene bak,
ut mot det fjerne, hvor solskyer lå
rede til reisene inn i det blå.

Han prøvde å slite seg løs med et kast,
men hånden i armen grep hårdere fast.
Igjen gikk hans øyne fra blomst til blomst.
Så sleptes han opp for å få sin bekomst.
