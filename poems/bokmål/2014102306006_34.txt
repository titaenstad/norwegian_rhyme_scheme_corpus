KYSTLAND
nå som i tidenes morgen,
sikre som trekkfugler kommer de her,
høsten, sommeren, våren.
Redene bygges og slettes igjen,
regnet følges av snøen,
trærne bøyes og rettes igjen
når vintren er gått over øen.

tusen år er her som en dag,
og tusen dager er samme
hevede, senkede bølgeslag,
tente og slukkede flamme;

ingenting endres i det som forgår,
løvet har samme tone,
samme solskinn står år etter år
og skinner i samme krone.

Vinden suser sin evige sang,
bruset stiger og faller,
havet vandrer sin evige gang,
glitrer, lokker og kaller.

Maånelys over blikkstille vann
veksler med stormfulle netter,
opplyst bare av brottenes brann
og skumskavlens hvite hetter.

Kystene står her og tar imot alt,
skogene vokser og felles,
spirene skyter av det som falt,
ingenting synes å eldes.

Morgenen rinner med sol over strand,
skjærene løftes av tåker,
nyskapt igjen ligger hav og land
i skriket av sultne måker.

Menneskene går her og pløyer og sår,
ror og fisker og lever
blinde i drømmen som alltid står
i den blå horisont og bever . . .
