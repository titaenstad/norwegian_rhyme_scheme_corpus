FRA MONTE PINCIO!
Aftenen kommer, solen står rød,
farvende stråler i rommet henskylle
lyslengslens glans i uendelig fylle;
fjellet forklares som åsyn i død.

Kuplene gløder, men lengere borte
tåken langs markenes blålige sorte
vugger oppover som glemselen før:
over hin dal dekker tusen års slør.

Aft'nen, hvor rød og varm!
blusser av folkelarm.
glødende hornmusikk,
blomster og brune blikk.

Fortidens store står rundtom, knapt kjente
bundne i marmor og vente!
Vesper det ringer, i rødmende luft
tonenes offerdamp tåker og spredes,
kirkenes hellige halvmørke bredes,
aftenbønn bever i ord og i duft.

Ildbeltet over Sabinerne spennes,
bluss på Kampagnen av hyrdene tennes,
Roma med lampene frembryter matt,
likesom sagn av historiens natt.

Gjennom den unge kveld
hopper en saltarell';
svermere knaller til
latter og morraspill,
tankene streber i farver og toner
trofast mot det som forsoner.

Lyset har tapt i sin lydløse kamp,
himmelen hvelver de dunkelblå buer,
dypt fra dens evighet stjernene luer,
jordmassen synker i tåke og damp.

Øynene flykter fra mørket mot staden,
møter et liktog med fakler i gaten;
natten det søker, men lysenes flag
vifter dog håp fra den evige dag. 

Muntert en mandolin
lyder til dans og vin,
munkesang, gatelek
døves av tappenstrek,
gjennom det drømmende livsårens banken
glimter med daglys i tanken.

Stille det bliver, enn dunklere blå
himmelen våker og venter;  oppunder
fortid som drømmer, og fremtid som stunder,
usikre bluss i det rugende grå!

Men de vil samle seg! Roma fremstige
lystent en natt for Italias rike;
klokkene kime, kanonene slå,
minnene flamme på fremtidens blå!

Yndig om håp og tro
opp mot nygifte to,
jubler en sanger til
sitar og fløytespill.
Sterkere lengsler får barnesøt hvile;
mindre tør våkne og smile.
