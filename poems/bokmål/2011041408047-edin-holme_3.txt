For Jetros gjest gikk dag for dag —
forvisst han tellet ei hvor mange,
hver var som fylt av sol og sange
i sorgløs ro, i frenders lag.
Den fremmede ble alles venn,
og nød blandt ørknens frie menn
sin frihet selv i fulle drag.

Her fantes intet hofflivs byrder,
her hykler ei med hykler stred
her mellem ørknens simple hyrder
var dagen drøm og natten fred.

Her var ei stengsel for hans fot —
hvor helst han lystet fant han vei,
og i naturens stille velde
for sjel og sinn var helsebot.
Han streifet om på mark og hei,
snart klatret han i Horebs fjelle,
i ville klippers høie saler —
snart drømte han ved havets strand,
snart fant han i de dype daler
en svaledrikk for tankens brand.

Og så ved kveld, når dagen skumret,
når hav og fjell og himmel slumret,
og livets bølger falt til ro,
da satt i teltets lave bo
ved lampens skinn den sjeldne gjest
og skiftet ord med ørknens prest.
Her fant de to i stille stunder
så ofte ord for hjertets stemme,
her kunde de så tidt fornemme
i spredte stråler livets under.

Og tiden gikk. I Midians land
egypteren la år til år.
Vel dempet tiden hjertets brand,
dog blødde der et lønnlig sår
i sjelens bunn. Sin ungdoms sang
han vanskelig til taushet tvang.

Men ingen røst fra Israels Gud
til strid og dåd ham kalte ut,
og matt kun brente alterflammen.
Den stolte ørn la vingen sammen
og løste opp for kallets byrde —
blandt hyrder ble han selv en hyrde.

— Og hvorfor ikke gripe fatt
sin lille skjerv av lykkens skatt
å glemme i en kvinnes favn
sin brustne drøm, sitt hjertes savn.

Så ble han husbond, mann og far.
Med nøisomhet han daglig bar
nomadens fordringsløse kår,
og voktet gjeter, kveg og får.

Men brente i den lange natt
Guds alterild kun blek og matt,
den ulmet dog i hjertets dyp
og kunde aldri, aldri slukkes
en ørn, om den enn lenkes, plukkes,
blir aldri dog et jordens kryp.

Tross slektskap, hustru, hjem og sønner
ble Moses dog i Midians land
i alle år en fremmed mann.
Hans tanker, lengsler, som hans bønner
var viet hans betrengte frender.
Ti var han ikke selv bestemt
til folkets redder ut fra nøden,
så visste han, at Herrens hender
dog vilde frelse det fra døden  —
av ham var folket ei forglemt.

Den sæd som av en kjærlig mor
ble sådd i barnehjertets jord,
som næret ble ved savn og sange,
har spiret i de år så lange.
Den livets sæd var løftets ord
til fedrene fra fordums dage
det ord fra Herrens egen munn,
som bar dem gjennem nød og plage
og gav dem mot i farens stund —

Det hadde vært den sikre klippe
som bar når allting vilde glippe.
Og under hverdagslivets kår
blandt Midians hyrder, kveg og svenne,
i ensomhetens lange år,
som syntes uten mål og ende,
det satte rot og blomst og frukt.
Og under Herrens vise tukt
den spede blomst, det veke strå
seg ranket opp mot himlens blå.
