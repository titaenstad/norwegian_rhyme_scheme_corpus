Guds tjener ligger  lik et stormslått tre —
for Herrens ansikt fylt av sorg og ve.
Hans hjerte og hans munn for Herren klager.
Hva har hans gjerning båret dog for frukt?
Akk, tifold hårdere er kongens tukt,
og tifold tungere er folkets klager.

Hvorfor ble jeg revet ut av ørknens ro,
for kun å knekke folkets håb og tro,
og vekke deres bitterhet og vrede?
Se, Farao kun trosser dine bud,
Egypten håner våre fedres Gud
og dine fienders barm er fylt av glede.

Da taler Herren til sin tjener så:
For kongens ansikt skal du atter stå
snart skal Jehovas arm hans sjel forferde.
Snart knuses skal til støv hans styrkes skjold,
mitt folk skal frelses fra tyrannens vold,
enskjønt han vil i hat sitt hjerte herde.

Ti jeg har svoret til mitt folk og sagt,
jeg vil oprette det en evig pakt,
som intet anslag i opløsning bringer.
Til landet hvor dets fedre først fant ro,
dit vil jeg føre det — og det skal bo
i fredens hegn og under Herrens vinger.

Og jeg har hørt dets sukk i fremmed land,
sett hvor dets tro var svak i prøvens brand,
og nå skal sorgens lange år få ende.
De slappe strenger stemmes skal på ny.
Guds pris skal klinge høyt ved kveld og gry,
og hver og én skal Herrens godhet kjenne.

Og d u skal en gang bli Egyptens ve.
For deg skal folk og konge bøye kne —
min gudemakt jeg gir i dine hender.
Slipp ei tyrannen av din vredes grep
før selv han løser sine fangers rep,
og Herrens straffedom hans tross forbrenner.

Moses har på ny betrådt
Faraos berømtte slott.
Gang på gang med fryktløs harm
har han folkets frihet krevet
og iblandt en angst har bevet
gjennem kongens hårde barm.

Av og til han syntes kjenne
redslen for Jehovas makt
var hans gudehær kanhende
trellefolket underlagt ?
Må kanhende han til sist
gi seg — og la folket fare?
Det er underfullt forvisst
hva de to kan åpenbare.

Men — han kaller sine prester,
sine egne trollmenn inn,
disse straks sitt ry befester,
skaper ro i kongens sinn.

Å, de gjør presis det samme
Deres makt er like stor!
Mose gud må stå til skamme,
dårer kun hans kunster tror.

Hvorfor vil dog kongen mer
til en slik bedrager lytte?
Alle fatter, alle ser
at med alle sprell og rop
er han kun et lettkjøpt bytte
for den usle trellehop.

Herrens tjener står bedrøvet.
Alt er fåfengt, alt er prøvet.
Kongen blir i sine synder.
Og med velde han forkynner

Farao Guds vredes domme.
Selv har kongen valgt sin sti —
nådens time er forbi.
Nå får straffens storme komme.

Og de kommer! Slag i slag. 
Reddsom er Guds vredes dag.
Nilen, landets gudegave,
livets kilde, livets flod,
som forvandler ørk til have,
flyter tung og rød som blod.
Frosker, mygg og pest og bylder
land og folk med redsel fyller
landet snart er idel grave.

Uten bunn er folkets jammer,
redslene dem alle rammer.
Selv Egyptens trollmenn bever
for den Gud som evig lever
skrekkslått de for kongen står:
Se dog, konge, Herrens finger!
Bøy deg! Tilbed! Vi forgår!
Ingen, ingen ham betvinger.

Som et rov for skrekk og tvil,
slitt av gådefulle makter,
sender kongen bud med il
etter den han dypt forakter.

Og for hyrdens fot han ligger,
knust og knekket, trygler, tigger:
«Jeg har syndet! Dommens flammer
som oss alle grufullt rammer,
har min egen hårdhet tent.
Bed for meg  og bed for landet
som Jehova har forbannet
og forgiftet og forbrent.

Gjør det denne gang  den ene.
Vær hos deres gud min tolk.
Glem min synd — og deres folk
skal sin Gud i frihet tjene.»

Moses svarer: «På ditt ord
skal mitt folk sin frihet vinne.
Men vi reiser ei i blinde:
folkets fattigdom er stor
gi oss med til ørknens øde
det vi trenger til av føde
og til offer for vår Gud.
Da først vil vårt folk dra ut.»

Men ved denne fordring vekkes
kongens gamle tross på ny
Slavene har krav! De gjekkes
av sin drømte lykkes gry!

Ha, for denne griske flokk
er dens frihet ikke nok —
nei — med skjenk og store gaver
skal den rustes ut  og gjøde
seg med Gosens rike grøde !
Farao skal sine slaver
ydmyg lyde!  «Nei, du feiler,
hvis et øyeblikk du tror
at til slavers gunst jeg beiler.
Ti og gål Og aldri mer
for mitt ansikt du skal komme
med ditt krav og dine domme.
Hvis det noensinne skjer
er du dødsens. Merk mitt ord.»

Moses svarer, mild men sterk:
«Du har talt  og jeg skal lyde.
Selv du får Guds taushet tyde.
Dommen er ditt eget verk.»
