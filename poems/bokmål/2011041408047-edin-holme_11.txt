VED SINAI
Der er sang i Israels telter,
gleden skjelver gjennem leiren.
Folket takker Gud for seiren
og besynger sine helter.

Farao er knust og knekket,
og Amaleks vinger stekket —
ørknens røvere er flyktet
allevegne kun ved ryktet
om det folk, hvis sterke Gud
fører av alle farer ut.

Rundt de tente gledesbål
folket aldri dog må glemme:
fjernt er reisens store mål.
Ennu er det ikke hjemme,
ennu får dets fot ei ro,
enn må glødes folkets tro,
enn må herdes viljens stål.

Enn er folket kun som barn —
såre lett dets arv kan spilles,
i det ondes lumske garn
kan det alt for hurtig hildes.

Og som barnet ei kan fatte
hva det har i sine skatte,
som sin rikdom underfull
ei med flid og omhu verner,
men som gladelig sitt gull
bytter bort for malte stjerner
slik i blindhet folket veier
tankeløst hva stort det eier —
kaster hen for vær og vind
livet selv for livets skinn.

Derfor må dets arv betrygges
gjennem lovens tavleskrifter,
som kan tøyle folkets drifter —
derfor må dets fremtid bygges
gjennem mange strenge bud
av en god, tålmodig Gud.

Fra det siste hvilested
brøt de opp med leite fjed
vandret først ad øde sletter
hvor det hete sandstøv tretter.
Så tilfjells hvor toget bukter
seg mot høyden, skritt for skritt,
gjennem skar og dype slukter,
mellem murer av granitt.

Her og der en liten dal,
gressklædd, skyggefull og sval,
hvor en bekk i kløften synger,
hvor en busk sin krone gynger.
Så en dag de rekker frem
til det sted hvor Sinais fjelle
løfter seg i jettevelde
opp mot tordenskyens brem.
Her i disse klippers ly,
langt fra strid og våbengny,
har det trette folk omsider
funnet seg for lange tider
et bekvemt, et fredet hjem.

Og med friskt og freidig mot
slår de leir ved fjellets fot 
og så langt som øyet når
telt ved telt i lange rekker,
hester, vogner, kveg og får
hele egnens øde dekker.

Her i denne ville egn
skal Jehovas tale lyde 
her i billeder og tegn
han sin lov skal Israel tyde.

Over leirens store mylder
dempes dagens vante larm,
undren, frykt og spenning fyller
hver en manns og kvinnes barm.
Se det mørkner! Fjellet hyller
seg i tykke skyer inn,
blekt og matt er solens skinn —
tordnen ruller, lynet knitrer,
jorden skjelver, klipper sitrer
folket ser med stille gru
bjerget stå i røk og flammer.
Hva vil skje i neste nu?
Ingen vet hvor dommen rammer.

Skrekkslått sender folket bud
til sin store, sterke fører:
Han må talel Ham de hører.
Ingen kan bestå for Gud.

Og mens mengden langsomt viger
Moses inn i skyen stiger —
der hvor alle andre stemmer
i den store stillhet tier,
på den ene kun han bier
Hva Jehova folket byder
gjennem Mose taler lyder:
«Jeg er Herren Gud, den sterke,
som har brutt din trolldoms lenke,
som har båret deg på vinger
over dødens dype vanne.
