HYRDEKONGEN
Israels rike blomstrer,
det svake har fått sin rett.
Det skilte har bøyet seg sammen,
det spredte er nå blitt ett.

På Sion har hyrdekongen
befestet sin trones makt,
der har sin borg han bygget,
den skinner i lys og prakt.

Hans sverd har med velde stoppet
hver fiendes pralende munn.
Det kuede folk står frigjort
på fedrenes gamle grunn.

Fra Dan til ørkenens grense,
fra havet til Moab i øst
av trengslenes tunge utsæd
nå blomstrer den rikeste høst.

Langt utenfor landets grenser
lyser kong Davids navn,
den sterke, men milde hersker,
hvis scepter er alles gavn.

Hans kongeborg fylles med gaver
av fyrster fra syd og nord.
Og fremmede konger sitter
som gjester ved Davids bord.

Men nuets lykke fordunkler
ei minnet om svundne år —
tidt går hans tanker tilbake
til fortidens trengselskår.

Hans hånd er åpen mot alle,
han jager ei hjemløs svenn.
Og Israels mektige konge
er alle fortryktes venn.

Han glemmer ei heller sitt løfte
til Saul og hans hus og slekt —
hvor helst han en slektning finner,
han tar ham i varetekt.

Og krøplingen Mefiboset,
den elskte Jonatans sønn,
han benkes blandt rikets stormenn
og æres i lys og lønn.

Og Michol, hans ungdoms hustru,
hans hjertes lengsel og lyst,
som reves ved list og renker
i trengselens år fra hans bryst 
Michol er kommet tilbake,
Michol er atter hans
hun fletter på ny sin sanger,
sin krigshelt, en seierskrans.

Men midt i ære og lykke
ei David glemmer sin Gud.
Ved dag og ved natt han gransker
den Eviges vei og bud.

Han kjenner sin lykkes kilde,
han elsker Guds hus og bo.
Han vet hvor fuglen er sikker,
han vet hvor sjelen har ro.

Og David slår sine strenger,
hans harpe har liflig klang.
Ti kongen på Sions trone
erindrer nok hyrdens sang.

Og barnets skyldfrie undren,
og ynglingens store drøm
er smeltet sammen i mannens
brusende tonestrøm:

Deg vil jeg prise, o Herre,
til fryd har du vendt min sorg.
Du er mitt skjold, min klippe,
i farer min faste borg.

Jeg ropte til deg i nøden,
du løste mitt fengsels bånd.
Du åpnet meg livsens kilde,
du kveget min mødige ånd.

Til evig lovsang og ære
du fører den svakes strid
et øyeblikk varer din vrede,
din nåde til evig tid.

Når dagen ved aften skumrer,
er sorgen en flyktig gjest,
ved morgen når solen rinner,
er livet en gledesfest.

Lov Herren med salter og harper,
dere fromme på denne jord.
Hans trone står fast for evig,
hans makt og miskunn er stor.

Vår Gud har kunngjort sin frelse,
hans banner er folkenes gavn.
Og Sion elsker hans domme,
all jorden opphøyer hans navn.

La ikke din vrede bli opptendt
ved dårens bulder og larm,
som blomsten hans lykke visner,
snart synker hans styrkes arm.

Foriat deg på Herren alene,
han kjenner ditt mål og med.
Søk ly i hans vingers skygge
og bo i landet med fred.

Ti Herren elsker den fromme
og kjenner hans dagers tall.
I hungerens tid han mettes,
og reddes fra skam og fall.

Ti bedre er ringhet med heder
enn vinning med vold og svik.
Mens hjertets bekymring fortærer,
gjør Herrens velsignelse rik.

Den gode skal arve landet,
rettferdighet bo i hans sinn.
Guds lov er hans lenders styrke,
Guds visdom leder hans trinn.

Når verdens mektige faller
og visner som løv i muld,
så skal den rettferdiges lykke
skinne som lutret gull.

Lov Herren, min sjel, med glede,
opphøy ham, himmel og jord.
I slekter som går og kommer,
bring bud om at Gud er stor!

Tilbed ham, dere jordens konger,
og tjen ham med lyst og flid.
Ti Herren hersker med velde
fra nå og til evig tid.
