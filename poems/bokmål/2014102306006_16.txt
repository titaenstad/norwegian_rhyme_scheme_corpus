STAUPER
Plutselig stod Stauper igjen for mitt blikk
med skjæret hvor vi alltid fortøyde
og brottet som i utkant av sundet alltid gikk
om vinden frisknet til eller løyde.

Og himlen var havblå og havskåren skrek
som dengang vi gutter uten tanke
jaget etter reder og glemte oss i lek
og hørte intet verdenshjerte banke!

Jeg husker hvor ivrig vi stirret i hver sprekk,
hvor sanseløst vi rodde og strevet.
Og timerne var fløyne og tiden var blitt vekk
nesten som vi ikke hadde levet.

Ja solen var blitt borte og himlen var blitt rød
lenge før vi drømte om å fare.
Hvor smakte da vår kaffe og det hjemmebakte brød
og hvor var alle synerne blitt klare!

Hvor vakkert satt nå fuglene som trett var gått til ro
på palterne hvor vi hadde kløvet.

Det bruser derute om skinnende skjær,
det blinker, det funkler og flammer.
Det er som der vandret en strålende hær
herinn over sjøernes kammer.

Og brottene stiger og synker igjen
som neiet de dypt for en konge.
Kong Arthur! Her sitter han høyt mellom menn
som fra evighet har ham til konge!

Ja drømmen om Gralen, her holder den til,
her har den fra urold til huse.
Og derfor står topperne her som i ild
og du hører en englehær bruse.

For det er ikke brenning, det er ikke sjø
og det er ikke vinden du hører.
Det er alt det forklarte som ikke skal dø,
du ser inn gjennom himmelens dører.

Urlandet er det du ser for ditt blikk
slik det lå i deg selv før du skaptes
og førend ditt øye fikk dette stikk
hvorved du og det hele fortaptes.

Så gjem det da nå til evinnelig tid
som en drøm i ditt innerste indre
så skal det engang stige opp av all strid
som du nå ser det glitre og tindre!

Det bryter dypt og det bryter grunt
og indi bukten går vannet rundt
og maler stenene bittesmå.
Fra evighet holdt det sådan på!

Mot stranden kryper en lund av trær,
forslitt og klippet av alslags vær.
I den står vinden og rusker støtt
og stundom faller en fattig nøtt.

Omkring en stenrøs har lyngen lagt
sin brune krans og en brisk står vakt.
Det sies her fant en ukjendt fred,
han drev i land just på dette sted.

Og her begravet de så hans ben
og dekket stedet med rullesten.
Jeg tror det snarere er en drøm,
en saga diktet av vind og strøm.

Her er så hellig, her er så skjønt
og brisken skinner så eviggrønt
at tanken undte fra evighet
en sjel at bo i slik herlighet!

Jeg sitter her på den glemte grav
og stirrer ut over kyst og hav
og tenker: Er jeg den døde mon
og disse klipper, er de av ånd?

Så klare synes meg brottets sprøyt,
så overjordiske trostens fløyt
som nå fra dvergtreets krumme topp
i sommerstilheten stiger opp!

Det er umulig at disse ting
til større klarhet kan stige inn;
det er utenkelig denne bris
mer lett kan lufte i paradis.

Ja, jeg kan kjenne jeg våkner nå,
jeg våkner helt og jeg ser at du,
min morgendrøm, er den klare dag
med evigt liv i hvert bølgeslag.

Jeg ser mitt rike, jeg ser igjen
det samme hav under himlens spenn
jeg siste gang i et lysglimt så
da jeg med hodet i tangen lå.

Og måken skriker i øret inn
den samme hilsen fra sjø og vind
jeg hørte sisste gang som i drøm
før jeg ble broder til vind og strøm.

O brødre, søstre i luft og hav,
kom følg meg nå til min gråstensgrav
og slå om stedet en kjærlig vakt
mens jeg går bort og får ordet sagt,
det ord jeg kom med til denne jord,
at ingen salighet er så stor
som den: beruset av søndenvind
til evig havsus at sove inn.

Og så, når sjelen igjen står opp,
at høre trosten i rognens topp
og se det glitre på skjær og flu
i evigheten som nå, som nu!
