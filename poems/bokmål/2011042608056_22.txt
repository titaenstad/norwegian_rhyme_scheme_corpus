VED JORDAN
En stille kveld ved Jordans bredd,
mens dyp og rik naturens fred
ved solens siste stråler falt
på skog og eng, på alt, på alt,
to ynglinger med ild i blod
satt sammen ved sin mesters fot,
og av hans tales dype vell
drakk visdoms vann for tørstig sjel.

Hans tales tema var kun ett,
av det hans ånd ble aldri trett:
Messias hele folkets håp
fikk åndens sterke, stille dåp.

«Jeg så hvor åndens due blid
kom over ham på vinge hvit.
Der stod han, sterk og høy og mild,
med glød og kraft og ungdoms ild.

Ei glemmer jeg det gøyeblikk,
da til den hårde strid han gikk.
Jeg bevet for ham; ti jeg så,
all verdens synder på ham lå.

Jeg stundom føler angst og gru
den strid er neppe endt ennu.
Alt førti dager langsomt svant;
Gud gi han mørkets ånder bandt!

Hver dag jeg venter ham. Ti visst
ei bandt ham Satans sorte list.
Stor er hans makt og stor hans lønn,
den Guds og menneskenes sønn.

Dere ham må følge, ikke jeg
skal være deres mester. Nei!
Han åndens kraft dere skjenke vil;
min dåp er vann; men hans er ild.

Min gjerning snart er gjort. For sol
må stjerne blekne. Kongestol
ham venter. Verd er ei min hånd
å løse hans sandalers bånd.»
