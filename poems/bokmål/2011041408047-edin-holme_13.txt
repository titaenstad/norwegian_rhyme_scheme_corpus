I CADES-BARNEA
Det lakker til oppbrudd fra Sinais egn
det lange år er til ende.
I skyen som stiger ser folket det tegn
som gir det Guds vilje til kjenne.

Ydmyget og styrket, med hjertet i brand,
det følger sin ledende stjerne.
Nå vinker og lokker bak fjellenes rand
Guds løfte og gave, fedrenes land,
det herlige hjem i det fjerne.

Nå står det beredt til vandringens savn
og rustet til fremtidens møye.
Dets fane til seir er Jehovas navn,
dets stjerne hans våkne øye.

Det bærer hans lov som sin dyreste skatt,
innhugget på hellige stene.
Som trossige barn der fikk alt forlatt,
de vandrer ved dag og hviler ved natt,
og stoler på Gud alene.

Men ildhu og kamplyst til overflod
har Israels sønner fornøden,
ti ørkenens gru det ærligste mod
kan prøve og trette til døden.

Så hender det nok når foten blir sår,
og farlige makter frister,
når rovdyr og røvere undergang spår,
og møye og savn er det daglige kår,
at folkets tålmodighet brister.

Men natten er aldri så sort og lang
at dagen jo engang vil rinne
så tung over dalen ei tåken hang,
for solen den dog må svinne.

Og sel det folk, som i sekler lå
som trell under Faraos velde,
de ser nå i soldisens fjerne grå
i veke omriss mot himlens blå
sitt fedrehjems stolte fjelle.

Nå står de ved grensen av løftets land,
i ørknen, ved Cades-Barnea —
som ligger og døser i sommerens brand,
det skjønne og rike Judea.

Der Abraham plantet den hellige lund,
ved Beersabas friske vande,
der reiste han altret på hjemmets grunn
og priste Jehova med hjerte og munn —
der fikk han Guds løfter sanne.

Nå tuktet og styrket står Abrahams ætt
i lys av det hellige minne
nå skal de erobre sin arv, sin rett,
og fedrenes fotspor finne.

Men eier de fedrenes tro på Gud,
når kampen for alvor skal gjelde?
Står modig de sammen i fromhetens stund,
tør fryktløst de følge sin konges bud
så fiendens hær de kan felle!

Akk Israels kjemper har brukket skjold —
fra skansen en skygge dem skremmer.
At Herren er med dem som vern og vold
så tidt i sin nød de glemmer.

De hører med gru fra speidernes munn
om Anaks sønner, de ville.
Og motet er brutt i selvsamme stund
forgjeves de frelstes fra havets bunn
her må de sitt blod dog spille.

Og angsten spredes som sott i by —
som storm over hav den jager,
og leiren gjenlyder fra kveld til gry
av beske og bitre klager.

«Det lovede land er et herlig land,
dets frukt har vår gane prøvet.
Men folket er talløst som havets sand,
og en kjempe i jern er hver eneste mann —
oss trår de som kryp i støvet.»

Slik speiderne talte. Undtagen de to,
Josva og Kaleb de sterke,
de søkte å ildne folkets tro
til kamp under Herrens merke.
Men skjønt de talte til dag ble natt,
de fåfengt sin iver forenet.
For hele folket var som besatt,
de to stod for mengden helt forlatt,
og undgikk så vidt å bli stenet.

Til Moses skrek folket: Vi krever en mann
som fører vår fot til hvile.
Vi lenges tilbake til Gosens land,
der livet imot oss vil smile.

Vi blir kun et rov for kjempers jakt,
he r ingen oss redder fra nøden.
Her er vår lodd bare hån og forakt,
du har for vår fot bare snarer lagt,
og lokket oss alle i døden.

Da Moses står frem som Jehovas tolk,
forferdet Guds dom han forkynner:
Hvor lenge skal jeg trette med dette folk,
og tåle dets tross og synder?

Så sant jeg lever, deres vilje skal skje —
for dere skal landet lukkes.
Dets rikdom og skjønnhet skal ingen se,
Dere skal jages på ny ut i ørkenens ve —
der skal deres øyne lukkes.

Hver kvinne og mann over tyve år
den samme skjebne skal friste,
til engang dere ser hva Gud formår,
som jevnet deres vei til det siste.

Og sel over leiren Guds herlighets skinn
det skrekkslagne folk fikk skue.
Med rystende knær, med bleket kinn,
skalv kvinner og menn som siv i vind
for dommens fortærende lue.

Slik Israels barn sine synders frukt
fikk høste i årene lange —
fikk bøye sin rygg under Herrens tukt
i ørkenens kår så trange.

Ti langsomt de lærer at livet beror
på livets lover å tjene
at Israels styrke er Herrens ord,
at ingen kan kue den som tror
på Gud  og på Gud alene.
