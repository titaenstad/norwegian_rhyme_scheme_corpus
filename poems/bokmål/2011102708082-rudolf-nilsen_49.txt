ENGELSKE SOCIALISTER
Etter generalstreiken.
Nå vask deres hender! Ta på dere jakken,
Mac Donald og Thomas og Henderson!
Nå ligger han rolig med kniven i nakken,
den tosk! La ham bare bli liggende sånn.

Han regnet nok feil da han stolte på dere,
Mac Donald og Thomas og Henderson!
Som noen av dere var opprørsleder,
dere kongens ministre i holdning og ånd!

Tillykke med dåden. Dere frelste imperiet,
Mac Donald og Thomas og Henderson!
Og jobben var hård, dere fortjener en ferie,
men først må dere kysse hr. Baldwins hånd.

Britannia er stolt av så prektige sønner,
Mac Donald og Thomas og Henderson!
Dere vet nok hvorledes de mektige lønner,
dere venner av orden og  ordensbånd!
