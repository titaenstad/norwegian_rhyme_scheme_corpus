Jeg klatret en natt opp
til jordens høyeste topp.
Jeg ville stinge ned månen,
den gamle edderkopp,
som hyller oss inn
i sitt drømmespinn
av skyer og vind,
av skygge og skinn,
gyldent måneskinn
med sølvhvitt stjernelys vevet inn. 

Men da jeg kom frem ble jeg satt
av vår store moder Natt
til å skrive dikt om månen,
sålenge den henger i blånen,
i himmelblånen,
o månen!

Skarv, nå er det kveld!
Fly til ditt mørke fjell,
sett deg under klippehanget
og lytt til suset i tanget,
dragsugets evige sus
som fyller nattens hus.

Aldri, min sjel, får du sove
før slukt er vind og vove,
borte himmel, hav og fjell,
kveld, kveld . . .

Jeg kjente under skuldrens bør
med selsom ve igjen
den gamle verden hvor jeg før
var alt og alles venn.

Den gamle havn, de høye spir
og all vår ungdomskvide
som verden møtte full av flir
og ingen helt fikk vite!

Jeg tenkte, mens jeg gjemte bort
mitt bytte bak en sten,
at livets mare rider fort,
og dog er døden sen!

Der gis vel ikke bedre del
enn under havets bryn
og ingen skjønhet som min sjel
vil bytte for det syn

at se et skip om våren stå
mot fjerne hav og havne.
Dog var det bedre om det lå
som vrak på femti favne.
