Hvor andre finner hva øyet kun ser;
naturens og kreftenes spill,
må Israels folk se Jehovas arm,
i kamp for hva han kun vil.

Og ild eller engler, pest eller storm,
alene hans tjenere er.
Det må fremme hans verk, det må lyde hans bud
og tjene dem han har kjær.

Men Israels folk går sin frihets vei
med spørsmål og undren i sinn
det følger sin fører skritt for skritt,
men vet hverken ut eller inn.

Mot nord lIigger landet, fedrenes land,
mot syd går veien med il —
den møysomme ferd fra hjemmets dør
kun fjerner dem mil for mil.

Og nå har de vandret dag etter dag
i ørkenens hete sand
de sterke er trette, og kvinner og barn
har ydet snart hva de kan.

Og se! Hva er dette? Hver vei er stengt,
hvor man ser er kun fjell og sjø.
De er ringet som viltet i snaren inn,
for kanskje om litt å dø.

Det fins kun én utvei: en ørken mot vest —
men en tvilsom utvei for visst.
Den blotter det vergeløse folk
for angrep og arge list.

Ti kongen nok følger i deres spor
hans tjener står nok på vakt.
Og her er de fanget — her lett de blir
et bytte for Faraos makt.

Og folket får i sin redsel rett —
akk, frihetens dag ble kort.
Den ble kun en flyktig, dårende drøm,
som en sky er den drevet bort.

I det fjerne, i ørkenens stekende sol
ser de støvet fra Faraos hær
Den kommer! Den kommer med blodig hevn,
og hevnens time er nær.

Da stiger der opp fra det dødsdømte folk
en klage som havets brus,
en klage mot ham som har ført dem vill,
og lagt deres frihet i grus.

Akk, manglet der tyngde i trelldommens åk
og graver i Faraos land?
Hvorfor så lokke dem hit for å dø
og begraves i ørkenens sand?

Men Moses med staven står rolig og trygg,
som klippen i brenningens larm,
taus hører han folkets rasende skrik,
i tro på Jehovas arm.

Han vet ikke ennu på hvilken vis
de frelses, kun ett han vet:
at Israels folk skal synge Guds pris
før neste dags sol går ned.

Og bort fra det rasende folk han går
alene ved strandens siv,
der bøyer den sterke sitt ansikt mot jord
og kjemper for folkets liv.

Mens mengden fortviler i dypeste nød,
og Farao håner dets Gud,
Guds tjener får tak i den eneste hånd
som redder fra nøden ut.

Så går han til folket og taler det ord
som Herren har lagt i hans munn:
«FErykt ikke, Guds folk, stå stille og se
Guds frelse i denne stund.

Dra fremad! Og frykt ikke Faraos tross,
målt er hans makt og hans tid.
Når morgenen rinner, hans arm er brutt.
— I natt går Jehova til strid.»

Hebreerne samles ved Sivhavets bredd,
en vrimmel av store og små,
av trekkdyr og kveg og gjeter og får
som tygger det tørre strå.

Til oppbrudd blir allting gjort istand
mens skumringen faller på.
Skjønt veien er stengt av det brusende hav,
så skal de bent fremad gå!

Og solen går ned, og natten blir sort
angst faller i folkets sinn.
Se, da tendes et bluss som den klare dag,
og gyllent som solens skinn.

Hin skinnende søyle som viste dem vei,
og tvang dem til havets strand,
nå stråler den bak dem, et vern av ild,
som står ørken og fjell i brand.

Og Moses står sterk i Guds veldes kraft,
den høvding for Herrens hær.
Den mektige skikkelse står som en gud
i ildsøylens magiske skjær.

Så hever han langsomt sin selsomme stav
og rører det brusende vann.
Og sel Der blir vei, hvor det undrende folk
kan gå som på ørkenens sand.

Så skrider de frem, de tuseners tog,
mens natten glider forbi,
som båret av Herrens mektige hånd
ad havbunnens banede sti.

Og flokk etter flokk kommer frelst i land,
i tro på Jehovas ord.
Ved morgenens frembrudd den siste har satt
sin fot på Arabias jord.

Men gleden blir kort — mens folket slår leir
på Arabias høyder, da se!
Ad hulveiens spor, hvor selv de kom,
frem stormer Egyptens armé.

Og nå! Hva er det? Luften blir sort,
det stiger som dunster fra hell —
lynene slikker som slanger av ild,
og det braker som bristende fjell.

Hebreerne lytter i angst og gru,
men hører kun uværets drønn
her segner en kvinne, her gråter et barn,
her løftes hender i bønn.

I de flammende lyn tror folket å se
sin undergangs tente bål
de fantastiske skymasser synes en hær
av kjemper i jern og stål.

Men uværet svinner — himlen blir blå,
og Hebreerne lytter og ser
kun bølgene ruller langsomt mot land,
forsvunnet er Faraos hær.

Da stiger en lovsang fra kvinner og menn,
en lovsang til pauker og dans
en lovsang til Herren, fedrenes Gud,
ti makten og æren er hans.
