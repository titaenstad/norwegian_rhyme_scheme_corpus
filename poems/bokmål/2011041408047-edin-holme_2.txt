I MIDIANS LAND
I Midians ørken, ved Sivhavets strand,
ferdes en ensom og sorgtynget mann.
Den stekende sol har brunet hans kinn,
den glødende sandsten hans føtter brenner
tankene tynger og tærer hans sinn,
og alt er tomhet hvor helst han seg vender.

En stav og en kappe er hele hans eie,
i klippenes huler han finner sitt leie.
De kjølige netter læger og lindrer,
og svaler det hete, brusende blod —
i nattens stillhet stjernene tindrer,
i drømmenes verden er glemsel og ro.

Mannen er Moses — en Israels sønn,
på flukt fra Egyptens lokkende gleder,
på flukt fra sitt hjem, fra kongelig heder —
bitter og besk er hans nidkjærhets lønn.

For folket, hvis lysende fremtid stod skrevet
i syner og sanger, i løftenes glød,
han hevet sin arm. — Han følte seg drevet
til folket å utfri av trelldom og nød.

Hva hadde han vunnet? Kun kjølige smil —
hans egne ham møtte med spott og tvil.
Hans glødende iver, hans ukloke ferd
hadde kun hvesset tyrannens sverd.

Og selv fikk han høste sin gjernings frukt
for kongens hat er han selv på flukt.
Og Moses går hjemløs i ørkenens øde
hans fot har ei hast, sitt mål har han mistet.
Hva mål har en mann når hans drøm er bristet,
hva driver ham frem når hans syner er døde?

Når alle spørsmål blir uten svar,
og uten lysning den dag som rinner,
da søker tanken til det som var,
da samler hjertet de spredte minner.

Og minnene leker i ynglingens hu
som stjernene blinker i ørkenens natt —
kan hende han ser, om enn dunkelt og matt,
at en Større har ledet hans fot til nu.

- Hvem frelste mitt liv? Hvem våket vel over
kisten som fløt på Nilens vover?
Hvem ledet den unge kongsdatters fjed
i rette stund til det rette sted?

Hvem gav henne medynk i hjertets dyp
med trellfolkets avkom? Hvem la vel inn
den selsomme tanke i hennes sinn
å redde fra døden det fremmede kryp
å trosse sin faders hat og harm
og gi det plass som sønn ved sin barm?

Gud Herren, som skapte himmel og jord,
som bar våre fedre på sterke hender,
han som den minste av sine kjenner,
han hørte i miskunn den bedende mor.

Er han ei lenger den armes beskytter,
harmes han ei over urett og svik?
Rører ham ikke de sukke og skrik
som stiger mot himlen fra fattige hytter?

Er da Jehova ei lengere sterk,
synker mon allmaktens hånd i striden?
Fins det en brist i den Eviges viden,
bygger hans vilje kun halvgjort verk?

Akk hva er mennesket? Støv av støv!
En skygge som svinner, et fallende løv.
Kan skabningen mestre sin skapers dåd?
Var støvet til stede i tidenes gry
da stjernene tendtes, og verden ble ny?
Kan blindhetens barn gi visdommen råd?

En dag er for Herren som tusen år,
og tusen år som den dag der svinner.
Vi er som en drøm der om litt forgår,
som lengst er glemt når morgenen rinner.

Vårt liv er et sukk, en bristende streng,
en visnende urt, en blomst i eng
fra intet til intet er støvets vei.
Hvem kan bestå når din vrede brenner?
Vi er dog ditt verk, du selv oss kjenner,
vi er liv av ditt liv — forkast oss ei
Vend om, o Herre! Hvor lenge, vår dommer?
Mett oss med miskunn når morgenen kommer.

Løs våre bånd, vår ve og vår plage,
vis oss din vei gjennem mørke og savn.
Gled oss igjen etter trengselens dage,
så skal til sang forvandles vår klage,
så skal vi takke og prise ditt navn.

Der leker et lys over flyktningens panne,
de hårde trekk får et mildere drag
er det et streif av den kommende dag,
en lysning fra håbets fjerne lande?
