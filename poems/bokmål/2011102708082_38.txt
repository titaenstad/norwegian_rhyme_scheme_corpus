SOMREN
Ja somren, ja! Vår korte, store sommer 
da hver ny dag var lik et aeroplan
som løftet oss og bar oss frem på flommer
fra noen fjern og veldig lysorkan!

Slik stod vi ut imot vår lyse lykke
ombord i dagens blanke flyvebåt
og møtte aldri stormer, aldri tykke,
nei ingen sorger, ingen bitter gråt.

For svarte jorden lå så dypt der nede
at byen vår var bare som en prikk!
Og der gikk mennesker i sorg og glede
med dulgte smil i sine mørke blikk?

Vi så dem ikke! Vi var altfor goe
for denne verden i vår kjærlighet.
Vi jublet bare at vi visste noe
men stakkars alle dem som ikke vet!

Ja stakkars alle dem som ikke reiser
ombord i sommerdagens aeroplan
mot lykkens tinder der de hvite kneiser
av kjærlighetens gylne ocean.
