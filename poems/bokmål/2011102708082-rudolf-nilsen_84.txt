OPPGJØR
Om ditt hjerte ikke skjelver, når du hører våpenlarmen,
der du sitter ved din pult og skriver tall og teller gull
om det ikke driver blodet til en storm som svir i armen,
er det ikke mere verdt enn en tiøring med hull!

Om du ser på likegyldig, når ditt flagg fra unge dager
bæres frem i kamp av nye, unge menn 
da har hjulet i deg stanset og fått rustent kulelager.
Ingen kraft på jord kan svinge det igjen.

Om du aldri tar deg selv i at du plystrer på kontoret,
når en fjern, begeistret opprørssang fra gaten når ditinn,
mens din chef med gift i smilet applauderer deg og koret,
men det vedblir med å tone ennu lenge i ditt sinn

Om du aldri noen aften søker hjem til gamle gater,
hvor din kamplyst engang flammet høy og vill 
om der ikke finnes svarte, svære gårder som du hater
da har gråe plikters silregn drept din ild.

Om du leser i avisen din hver dag ved frokostbordet
at folk rundt jorden dagstøtt går i kamp for drømmens skyld,
og du ikke som en hvisken gjennem sjelen hører ordet,
som befaler deg å våkne før du drukner i idyll

Kan du aldri øyne stjernen over vanens ulne tåke,
den som skinner mot vårt drømte nye land
å da duer du til intet. Bøy din nakke under åket!
Ut i samfundssumpen, pløy den rand for rand.

Om du mildt ironisk svarer, du er ferdig med å drømme:
det får bli en sak for andre som har bedre lyst og tid,
for en voksen mann med ansvar, han må holde seg i tømme,
han må henge i for landet og familien sin med flid

om du sier at du slet deg opp fra bare visergutten
det får andre også gjøre som vil opp
det er slutten, kjære venn, ja det er punktum for disputten.
Du er avdød, skjønt du spreller med din kropp.
