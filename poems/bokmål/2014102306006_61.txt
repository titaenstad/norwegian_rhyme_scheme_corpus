O du som satte
klippene her en gang
og gjorde dem så bratte
til en lyre for havets sang!
Her lot du skarvene skratte
hver kveld etter solnedgang 
så ikke en tue, et strå
skulle røpe hvor jorden lå.

Jeg vandret på bølgetopper
vuggende skred jeg avsted,
og bølgene brast som knopper,
i roser trådte jeg ned.

Havet hevet og senket
under himlen sitt blide bryst.
Den store Jomfru lå lenket
i søvn til jordens kyst.

Og jeg, jeg vandret henover
hennes sukkende åndepust
og drømte jeg var den ridder
hvorom hun drømte just!

Jeg hører klokker, klokker
som Iokker, lokker, lokker.
For hvert et skritt jeg tar
en ny slår ut til svar.

Hvorhelst jeg foten setter
en klokketone letter,
hvor lydløst enn jeg trer
våkner der fler og fler,
kimer de mer og mer.
Jeg går og går og går,
de slår og slår og slår.
