Vårkvelden er som en sortnende tvil.
med holmer og brott slettet ut.
Det fryser igjen på den innerste kil,
og havet er blakket som lut.

Det gløser og slukner, en isnende blåst
piper i myrer og mo.
Svart ligger verden og skjelver av frost
under stjerner i avgrunnens ro.

Jeg kan ikke slippe de blånende syn,
de hvite og tordnende seil,
flåten som fyller de truende bryn,
og sjøen som reiser seg geil.

Om kaos lar høre i stormen sin røst,
eller lys over vannene rår,
det er meg som jorden har blomstring og høst,
men havet bestandig har vår!
