HVERDAG
Men ikke kan man leve støtt
av kjærlighet og luft.
Og intet kan det tjene til
å rase mot fornuft.
Vi måtte lyde slitets lov,
hvis røst er kald og grov.

En dag var somrens glede slutt,
de frie dager endt.
Vi kunne drømme, ganske visst,
om det som hadde hendt —
men verkstedsbråk, maskiners larm
gjør drømmen blek og arm.

En dag var somrens glede slutt.
En dag var somren slutt.
Du drømte vel en gang iblandt
om somren og din gutt.
Men remmers virr og aksers hvin
er ingen fiolin.
