GODT MOT
(1870.)
Jeg sender disse sanger hen
i Nordens trenne lande.
på sangen under Nørreled
må jeg med takk jo sanne.

Jeg sender dem  og ser det nu:
de fleste har ei hva min hu
har sterkest følt og båret;
litt er for flyktig, litt for kort,
litt har på lagret dampet bort,
litt er for ungt av året.

Jeg levde mere enn jeg sang;
jeg tanker, harm og jubel slang
omkring meg hvor jeg gjestet;
å være hvor det nettopp gjaldt,
det var meg nesten mer enn alt
som ved min penn ble festet.

Alt sant og sterkt har vokse-sted
og kanskje også evighet,
om sverten ei det fanger,
og han som tenker minst derpå,
men tør i livets slingring stå,
blir beste folke-sanger.

Jeg hørte engang om en fest
i Spania; en landsens hest
ble sloppet inn i ringen;
dernest en tiger av sitt bur;
den gikk en stund omkring på lur,
så la den seg på bringen.

Og folket klappet, jublet, lo
da tigern sprang og hesten slo,
men fikk dog ei se blodet;
ti tigern tumlet att og bak
for hestens landlig-plumpe slag
og lå en stund på hodet.

Da hujet, hisset alle mann
og kvinner med; balkongens rand
de helte seg utover.
De skrek, de tirret tigerns mot,
de ville alle have blod,
og atter frem den vover.

Og folket jublet, klappet, lo
da tigern sprang og hesten slo;
men blod de fikk ei skue;
for lykken hadde hesten kjær,
og tigern kom den ikke nær,
men spentes i en bue.

Hvem vant til slutt, det vet jeg ei;
for denne landsens hest er jeg,
og kampen har ei ende;
men byen, hvor den foregiår,
og hvor den klapp og jubel får,
den tør du kanskje kjenne!

Jeg kjemper helt foruten hat;
det som jeg elsker, gjør meg glad,
skjønt varm og vred tillike.
Det er mitt blod, min sjel, der går
i hver en linje som jeg slår,
og derfor går den like.

Men som jeg står her nå i dag,
jeg har ei hevn, jeg har ei nag
mot noen mann på jorden.
Gi så igjen litt hjertelag
til den som bare mente sak
og elsker hele Norden!

Selv går jeg på min sanger-vei
med ærefrykt først inn til deg,
du største ånd i Norden,
som vred, profetisk varslet gry
bak Nordens tunge morgen-sky,
der skalv i lyn og torden,
men siden blid bak hav og hell
av sagas og av troens vell
på bondens sæd har spillet;
nå sne-fjells-hvit på nitti år
av tidens strøm tilbake får
ditt eget høye bilde!

Til deg så, i hvis sanger-vår
«de tusen sjøers» Finnland står
og vemods-mektig toner!
Vår stammes ånd i evig sus
går grense-vakt i sangens brus
mot Østens millioner.

Men står jeg i vår egen gård,
et stjerne-bilde øyet slår
med alt sitt rike under.
Det lyser Henrik Wergeland
utover Norges bleke strand
i minnets klare stunder.
