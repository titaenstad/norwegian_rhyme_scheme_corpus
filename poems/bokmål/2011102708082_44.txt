SYKKELSTIMEN
(Snapshot fra Kjøbenhavn.)
Et sus av sykler på Rådhusplass!
Trafikk-konstablen — den Urias
går rundt og rundt som en snurrebass!

For klokken nærmer seg stygt mot ni,
og alle piker må henge i
så sjefen ikke får no å si!

Kontorer venter så alvorsfullt
med bøker, skrivemaskin og pult 
de tusener templer for mammonkult.

Og alle mammons prestinner skal
gi møte hver i sin tempelhall
og telle penger og skrive tall.

Ja gid, de har det så travelt, så!
Men skjønt det gjelder å trå og trå,
så er det mangt som må passes på.

For vinden tar ofte skjørtet med
og viser frem — ikke kun et kne,
men mer enn mannfolk bør få se

Og er enn brystene bare kart,
så vipper de i den hårde fart 
og likevel må det kjøres hardt!

Ja, alle syklende blomster små
har mangt og meget å tenke på.
Og snart vil rådhusets klokker slå!

Det smiler atter en morgenstund
med store tenner av gull i munn:
pesetas, dollar og franc og pund!
