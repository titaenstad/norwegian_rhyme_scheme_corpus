JEG VIllE SÅ GJERNE
Jeg ville så gjerne med venner på jord
i dagenes rolige lyst være sammen;
jeg er jo den gamle, i lyset jeg bor
og kjenner meg fæstet som grenen til stammen
og kjenner hvert blad som en talende bror
og føyer til kveldshimlens purpur mitt amen.

Jeg elsker dette mørke med alt det har av glans
som dagen ikke ser eller fatter,
det magiske strålespill til avgrunnens dans
og stjernedypets uhørte skatter.

Men derfor står jeg dobbelt tilbedende og stum,
når dagen rinner opp i sin velde
og fyller med sin strålende visshet alle rom
og kroner med sin seir alle fjelle.

Vær hilset av hjertet du himmelske gry
som kommer med dag over havet.
Hver tåke er forsvunnet, hver bølge er ny,
hva er der vel nå som er begravet?

Kun det som var skygge og flyktende skinn,
la fare, la fare mitt hjerte!
Du kjenner jo når livet i sin fylle strømmer inn,
du eier det jo i din smerte...

Men la meg ikke glemme at ennu er det natt,
jeg har tusene ting å fortelle
om det som de tankeløse mennesker har forlatt
for bare under dagen å trelle.

Jeg falt for en fristelse, jeg vet knapt hvordan,
det var som en tåredal blinket
etsteds langt tilbake i fortidens land,
hvor jeg selv stod som smågutt og vinket.

Over Kongskollen måtte jeg dvele en stund,
jeg elsker jo dens himmelrunde hette,
så svang jeg meg tvers over lysende sund
og landet på Kvistrandens slette . . .

Der bodde en drøm fra min tidligste vår
om fred for all kvide på jorden,
en lengsel mot alt det som svinner og forgår
som et månelys går ut over fjorden.

Og skjønt natten var så dagklar at duggen lå som glass,
og hvert gresstrå kastet skygge på bunnen
så fant jeg dog min drøm på den gammelkjente plass
mellom furuene ytterst i lunden...

Den stod der som en støtte og stirret samme vei
i samme gamle ordløse kvide.
Det slog meg som en undring at det engang var meg
som i timevis stod her ved dens side.

Venter du ennu på at underet skal skje
og fullmånen aldri mere lyse,
og aldri mere du med din verden av ve
stå her i vinden og fryse?

Jeg vet nå at du venter forgjeves min venn,
for døden er også kun en skygge
som skyen i vår tanke på sin flukt kaster hen
over bølgeslaget inn mot en brygge.
