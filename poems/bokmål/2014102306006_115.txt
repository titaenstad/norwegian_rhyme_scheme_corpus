FRA I VINDENS SUS:
Og se, hvor hestene tålmodig venter
på piskeslaget ved et kulbergs skrenter!
Skjult i sin dampsky lokomotiver hyler,
mens støv og røyk henover kaien spyler,
og slepebåtene i sjøgang brøyter.
Et hav av larm mot himmelhvelvet sprøyter;
de gamle fergemenn kun syns at tie,
men hvilken lodd: i evighet at bie!

Fra pakhusgavler glor de tomme glugger
på kranene, hvis skovler går som vugger,
hvori man byrdene med dere bysser,
mens kranens armer høyt i luften krysser.
Et ildrødt skrik! Så falt fra jernets tenner
en blodig klump kanskje som før var hender.

Der sover her i skarn og pest og filler
et folk av rotter under kaiens sviller.
Så såre stillheten allverden sluker,
de stiger opp som lodne menn av luker.
De høres bore og av iver jamre:
de myldrer inn i livets forrådskamre.

Da oser mørket atter over byen,
og havnens helvete ligger slukt og stille;
der siler stjernelys igjennom skyen,
og havets vinde gir seg til at spille
med mørke toner i de høye rigger.
Hold på, hold på! Urolig verden ligger!
