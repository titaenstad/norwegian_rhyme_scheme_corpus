SJETTE SANG
Det sted som har fremgang, det hører vi sagt
er Sortland ved Langøyas østlige trakt
med gater, fabrikker og brygger.
Er navnet vel ikke forlokkende smukt,
så bærer dog marken den lovende frukt
at huser langs sjøen man bygger !

Og sier man enn etter ryktet som går
at orglet i Hadsel har spill som forslår,
men i Sortland er pipene færre.
Så vet vi allikevel fast som en lås
at ryktet er velskvettet vann på den gås,
hvor vannet er spilt dessverre !

Og Sigerfjord inne blandt Hinnøyas fjell,
den ligger som smykket, satt inn for seg selv
i ringen om fjorden her inne!
Er tidene knappe så nøden står nær,
så seiler man trøstig tross båer og skjær
og utvei det vet man å finne.

Selv om håp går i grus, så er ingen forknytt,
for de unge har krefter og søker et nytt,
her er emne for mange slags virke.
Nyss viste de også hva ånd her stod bak
da de løftet og satte sin drøm under tak
og lot bygge mot berget en kirke!

For om Golfstrømmens elver som strømmer fra sør
i Nordhavets evjer forarmes og dør
i den kulde som isvannet sender,
så er svanen fra nord, som på snevinger flyr,
midt i kulden det syngende eventyr,
som vugger langs isslagne strender !

Her er vårglade sinn tross all kulde og is,
her er tro på å seire tross tunge forlis,
la så skipet i bårene vippe!
For om solen dør bort bak om havtåkens spinn,
skal dog soldagens drøm gjennem hjerte og sinn
kaste lys mot den mørkeste klippe!

Om en sommerdags kveld midt i havtåkens favn
der kom bud at en høvedsmann søkte seg havn
før enn noen det tenkte og visste,
så skal minnet stå fast midt i brottsjøens gys
og skimre med sjøperlens kostlige lys
fra en skinnende muslinghvit kiste!

Men nordpå til Nyksund og Langenes sogn,
hvor dypbanken fylles med skrei og med rogn,
dit drar man hver vinter til fiske.
Her kan hardhausen gjerne få seile og ro
og minske på seilet en klo eller to,
for her toner vindene friske!

Her seilet man djervt og her fisket man rikt
og sang over blåmyra fiskerens dikt
om nordlandske vilkår og evner.
Og stolt er det ennu på sjø og i raft
når skipsskroget drevet av motorens kraft
får dukke de skumdekte stevner !

Ja, stolt er det ennu å stå for sin tørn
mens flyverens seilende himmelørn
sitt larmende orgel skal spille.
Fra øst og til vest, ifra syd og til nord
skal brødrene finne sin halvglemte bror
og nedbryte avstandens skille

Når skipet en vårkveld sin landkjenning tar,
det første man møter er Andøyas svar,
hvor fyret med lysøyet glipper.
Er "tåkøya" ennu dens eldgamle navn,
inn bak om dens molo er bygget en havn
for skøyte og fangst, som for skipper.

Her går det fra flåten en vinddreven støy,
men inn ifra havna seg strekker en øy
med vidder så hvite og stille.
Her hviler de graver på Haugenes gård,
hvor haugene vidnet de hundrede år
om livet og gravnattens skille.

Her ser vi jo ennu i storfelt natur
en kirke som krøker seg over sin mur,
hvis indre kun fattigdom eier.
Mens engang med tårn i den flyvende sky,
den samlet sin hjord ifra Andenes by
med kunstverk av Heide og Dreier.

Her handlet man gjerne med kveite og torsk,
mens russerne kjøpte og knotet sin norsk,
og tusket seg fisken for melet.
Var pömorhandelen som handel mest,
så fikk vi tilbake de trålende best
som av havbankens skatter vil stjele.

Men fisket ved kysten tar ikke sin stopp,
der ligger den evne i ungguttens kropp
å vippes på blåmyras bakker.
Der søker han gjerne sin skumredne leid
og fanger av havet sin brosme og sei,
men i måneskinnskvelden sin akker.

Og når solsommerkvelden har strøket sin rust
på skjæret og fjæren, da tar han sin pust
med måsegg og mackøl og skiver.
Så koker han kaffen og skjøtter sin tarv
og nikker til lunden, til æfugl og skarv,
mens solen i havskorpen driver.

Men feiler enn fisket, så se til hans myr,
der kunde han pløye til åker og dyr,
der ligger hans fremtid alt rede.
Der kunde han legge sitt nybrott, sin gård,
mens utsæden såes og grønnes hver vår,
der kunde han trygge sin glede.

Og dagen vil komme, den er ikke fjern,
når jorden skal vendes for plogmaktens jern,
og kornakset samle på gullet.
Jeg ser alt de gårder som reiser seg der,
med spader og hakker den arbeidets hær
som trosser den nordlige kulde!

For inne på Åsnes og Skavdal bruk,
langt inn mellem heienes skavler og sluk,
der ser man hva jordsmonnet evner.
Der bryter man jorden og trosser hver nød
og tvinger av myra det daglige brød
med slåttmark i teiger og revner.

Og veien mot verden den ligger der fri,
en lysvei langs «renna med «ruten» i
med avglans fra rom og lanterner.
Den tindrer i kvelden mot sjøspeilets glass,
den er som et flytende rikt palass,
som et bilde av jordnære stjerner !

Ja, ned i en vrimmel av torvskjå og tjønn,
der speiler seg stjerner i dammenes brønn
i den sorteste grop vil det blinke.
For troen til himmel, til hav og til jord,
den er selv i dypet så rik og så stor
at aldri skal håpet få minke!
