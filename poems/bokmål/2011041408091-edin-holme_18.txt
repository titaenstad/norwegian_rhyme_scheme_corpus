Idabjergets bratte skråning løfter seg mot sky.
Rolig drømmer ved dets fot Homeérs berømte by:
Gamle Troja, stolt, besunget, sterke helters lyst,
Ved Egeerhavets skjønne, sagnomsuste kyst.

Nedad bjergets skråning skrider trende vandringsmenn,
solbrent, støvet, og med kappen bundet fast om lend.
Det er Paulus og hans følge, Silas, kjekk og glad,
og Timoteus, hans unge venn fra Lystras stad.

Intet ringe offer krevet Paulus av hans mor
hennes alderdoms forhåbning, hennes rikdom stor.
Glad og villig dog hun gav ham til sin venn og Gud.
og begeistret fulgte han sin store mesters bud.

Over sumper, over elver, over øde steppers sand,
plaget, snart av nattens kulde, snart av solens brand,
gjennem ville bjerge, røveres og rovdyrs hjem,
mange, lange uker, måneder de vandret frem.

Gjennem hele Lilleasien, fra sted til sted,
allevegne søkte de å så Guds gode sæd;
men hvor ofte enn de prøvet, hver en dør var lukt.
Ingen Herrens aker blomstret, ingen blomst bar frukt.

Lukket! Lukket! Øde veier! Gledens vinger brutt.
Hadde Gud i vrede sine tjenere forskutt?
Akk hvor ofte Paulus spurte: Herre, Herre, hvor?
Dog kun stengte dører viste veiens dystre spor.

Og nå stod han her som fremmed i et fremmed land,
ved Egeerhavets vene, vidt besungne strand.
Langt og lenge blikket svevet over havets blå,
hvor i solens dis som skyer fjerne land han så.

Opp av havets blanke bølger, som en vårfrisk møy,
stiger Samotrakes klipper, sagnets skjønne øy.
Det er første gang hans øye ser Europas kyst, 
nye, sterke lengsler vekker synet i hans bryst.

Til Europa! Tanken slår ham plutselig som lyn,
former seg i nattens stillhet som et drømmesyn
«Kom og hjelp oss!» røsten lyder, bedende og klar.
Slik har Paulus på sitt spørsmål fått Gud Herrens svar.

Ei han nøler med å følge veiens nye spor.
I det første skip som seiler går han lett ombord.
Ut fra gamle Trojas lune, vidtberømte havn
vender han til fjerne kyster glad sin skutes stavn.
