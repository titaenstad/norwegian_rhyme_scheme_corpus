Under skarens rop og støy,
opp på den berømte høy
Paulus føres under latter,
vitser, hånsord og debatter.

Her er just den rette sfære
for en jødes gudelære,
her kan talekunster øves,
her med hell systemer prøves.

Ja forvisst!l I denne stund
Paulus står på klassisk grunn!
For hans blikk i aftenrøden
ligger i et brennpunkts gløden
åndens syner, tankens flukt,
slektens skaperevnes frukt,
snart i marmor, snart i sten,
jordens mesterverk: Aten.

Byens hvite marmordrakt,
templer, søyler, tårn og buer,
aftensolens gylne luer
låner som en magisk prakt.

Og Atenes lansespiss
ovre fra Akropolis,
som en krigsutfordring truer
ham, som uten hjelm og lanse,
under hennes vismenns spott,
stormer hennes sterke skanse,
senker hennes gudeslott.

Våger han — en ensom mann
tenne kampens ville brand?
Kjenner han tilbunns det velde
som det er hans akt å felle?

Kjenner han det lette sinn,
flagrende som vær og vind?
Kjenner han begjærets gift,
lidenskapens ville drift ?

Eller vanens sløve makt
som den beste vilje lammer?
Måler han den ringeakt
som fra tusen øyner flammer?

Ja, han gjør. Dog ett alene
toner gjennem all hans hu.
La det koste gråt og gru 
livets herre må han tjene,
villig, glad, som han befaler.
Derfor, — uten frykt han taler:

«Dere Atenske menn! Jeg finner
deres gudehær er stor.
Alle bygger dere og bor
mellem guder og gudinner.

Dog, deres store gudeflokk
synes dere ikke nok;
ti blandt deres mange minner,
mellem deres templers flom,
står en liten helligdom,
som er bygget og bestemt
for en Gud hvis navn er glemt.

Denne gud som skjult dere ynder,
denne er det, jeg forkynner.
Det er Ham, hvis allmakts hånd
skapte jord og hav og himmel.
Det er Ham, hvis klædebon
skinner i all verdens vrimmel.

Denne Gud som himlen kroner,
som i altets indre troner,
evighetens Gud og herre,
ubegrenset i seg selv,
ham kan ingen innesperre
under lave templers hvelv.

Denne Gud, hvis ånde tenner
tankens gnist og livets ild,
aldri av sin skapnings hender
noe offer trenger til.

Hver en slekt på jordens rund
vokset er av felles grunn.
Folketreets skilte ranker
rundet er av felles rot,
og i alles årer banker
samme kraft og samme blod.

Ens er også hjertets lengsel,
som tross grenseskjell og stengsel
higer, famler, ånder ut
i sin kamp å nå til Gud.

Ti av ham den minste preges,
han som har sin skabning kjær,
og i ham forvisst enhver
lever, ånder og beveges.

Deres diktere har rett:
«Vi er alle dog Guds ætt.»
Dårskap er det da å mene
Gud er lik et verk av stene.

Gud, som spinner tidens tråder
vis, langmodig, mild i hu,
har i tidens løp til nå
slektens dårskap tålt i nåde.

Dog — nå er hans time inne.
Lyset er til jorden sendt,
alle folk skal veien finne,
ingen famle skal i blinde
livets morgenglans er tent.

Gud har talt! Hans dag er kommen.
Verdens svar er verdensdommen.
Hør hans røst! Vår skyld er sonet.
Gud har selv sitt vidne kronet
da i påskemorgenrøden
ut han førte ham fra døden.»

Nå er mengdens ro forbi.
Vilt dens hån om Paulus syder:
Skån oss! La oss være fri
for ditt vanvidds milde dyder.

Kanskje dog, når nattens drømme
har forfrisket våre ømme,
trette lemmers svake ler,
vil vi høre noe mer
om den merkelige jøde
som stod opp ifra de døde,
og som nå skal verden dømme.

Og de går i flokk og klynger
ned ad høyens marmortrinn,
mens dagens minner synger
resonnans i alles sinn.

Se de går de visne rester
av et gyllent blomsterflor:
døgnets høvding, sterk i ord,
og sofisten, frasens mester

lykkeridderen, som bygger
gylne slott av dunst og skygger
kremmeren, med sine klør
godt forvart i dydens slør

grubleren, med rynket hud 
borgeren, med mesket mave
gjøgleren i narreskrud
proletaren, driftens slave

drømmeren, med sine griller 
landeveiens helt i filler 
gatens barn med løv i håret,
til sin dont av natten kåret

filosofen, sterkt beveget
av sin videns mangt og meget,
størst bekymring dog ham volder
kappens snitt og smukke folder.

Se dem alle — slappe, veke,
i den milde skumrings skjær,
søkende med hett begjær
nattens rus og lundens leke.

Paulus står på høyens rund,
ensom, og med lukket munn.
Er han skuffet? Er han trett?
Synes måskje kampens ild,
hatets bitterhet ham lett
imot dette visne, lamme
likegyldighetens klamme
ansvarsløse narrespill?

Solen synker. Hav og fjell
luer i dens strålevell.
Paulus nøler. Dagens minner
blekner for hans syn, og svinner.
Se for klarhet i hans øye
Se for lysning på hans panne
Stråler for ham fra det høye
skjønne syner langt av lande?

Ser han også livets morgen
rinne over gudeborgen ?
Hører han det fjerne sus
av Guds pris fra Hellas tone?
Ser han korsets merke krone
døde guders sunkne grus?
