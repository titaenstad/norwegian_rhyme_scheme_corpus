NÅR LOVENE ER FUNNET
Når lovene er funnet,
hver ting har fått sitt navn
og allting klart begrunnet
og vår fornuft i havn
og lagt i trygge lenker
da er det som du vet
at herrens jordskjelv senker
den hele herlighet!

Han hater tykke verker
og pomp og store ord.
Du vet at himlens lerker
nest ved hans øre bor.

Og han har lært en due
at kurre som den skal.
Han lar seg ikke true
av dine magre tall

Reis derfor ingen tårne,
bygg ingen verdensby.
De rette hus er bårne
av vind og hav og sky.

Hans ord var høye ånder
som voktet denne ro
hvor aldri verdens vånder
et øyeblik fikk bo.

Vi fatter aldri dypet
i denne gyldne fred;
Vi stirrer blot som krypet
fra brønnens bredder ned
og ser kun lys og skygger
og ser kun fjerne hvelv
som åndehender bygger
til bolig for seg selv
