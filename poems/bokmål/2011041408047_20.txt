I ØRKENEN
Fra nå av må David ferdes
fredløs i dager og år.
Hans fot er trett, og hans hjerte
får mange og dype sår.

Hans hjem er bjergenes huler,
rovdyrs og røveres bo —
Hver dag bringer nye farer,
og natten har ingen ro.

Men Herren er hos ham i nøden,
hans trøster i savn og sorg.
Når menneskehender svikter,
er Israels Gud hans borg.

Når trengslenes vande syder,
han tørrer tårene av
ja selv i dødsskyggens daler
er Herren hans hjelp og stav.

Vel klager det trette hjerte
i mismot så mangen gang,
ti tiden så langsomt skrider,
og dyster blir strengenes klang.

Dog føles i største vånde
sterkest den reddende hånd
når alle dører er lukket
tidt løstes den fangnes bånd.

Slik lytter i ørkenens farer
lammet til hyrdens røst,
slik finner ved hvilens vande
den mødige hjort sin trøst.

Og stjernene tindrer og lyser
om natten er mørk og lang.
Så lærer David å synge
i sorgen sin sterkeste sang:

«Hvor lenge, o Gud, hvor lenge?
Min sjel er så syk og trett.
Hvor lenge skal voldsmannen juble
og røve den fattiges rett?

Hvor lenge skal dypet rase
og dåren drive sitt spill?
Hvor lenge, o Gud, hvor lenge?
Du lukker ditt øre til.

De onde har makten i landet,
de hater rettferdighets lov.
Min fiendes anslag er mange,
han lurer i lønn på sitt rov.

Hans tunges tale er falskhet,
gift er hans øies smil.
Han spenner i mørket sin bue
og skyter i skjul sin pil.

Mitt hjerte roper til Herren,
den hungrige tigger om brød.
For Gud jeg gir luft for min kummer
og klager min bitre nød.

Min sjel og mitt kjød forsmekter
i ørkenens brennende sand.
Jeg sier: min Gud er min tilflukt,
min del i de levendes land.

De gudløse larmer i hovmod,
i staden er vold og kiv.
De onde omringer mitt leie,
og voldsmenn søker mitt liv.

O hadde jeg vinger som duen,
jeg fant vel en fredet havn.
Løs meg, o Gud, ved din styrke
og frels min sjel ved ditt navn.»

Og Herren ser til sin tjener
og hører hans klagerøst.
Han dekker hans bord i ørknen,
og bringer hans hjerte trøst.

Og David kan prise Herren
og synge ved gry og kveld,
ti trofast er Gud, og nådig,
og alle ting gjør han vel.
