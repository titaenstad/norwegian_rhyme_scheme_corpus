HYRDEN
På Betlehems marker i Juda land,
blandt duftende blomsterklynger,
hvor palmene skygger for solens brand
og kjølige kilder synger,
hvor velstand og fred er den flittiges lønn,
der ferdes fornøyet
med Iykken i øyet
den unge Isais sønn.

Mens luften er sval i dagens gry
og duggen i solen skinner,
han driver sin hjord fra hegnets ly,
det frodigste gress han finner.

Og fårene følger sin hyrde kun ham,
hans eneste venner,
og gjerne på hender
han bærer det minste lam.

Mens hjorden gresser på blomstrende eng,
han trygt den for farer freder.
Han blåser sin fløyte, han rører sin streng
og synger de lifligste kveder.

Hans verden er liten, men ren og skjønn —
ei mer han begjærer,
ei lengsler ham tærer
han savner ei ærens lønn.

Slik var det, men slik er det ei mer,
hans hjerte så underlig banker.
Tidt står han på haugen og ser og ser
og fylles av selsomme tanker.

Der ute fra lokker et dårende brus 
alt, alt har forandret
seg, siden han vandret
som sanger i kongens hus.

Ham dåret såvisst ikke purpurets prakt,
ei herskerens gunst og nåde.
Den lidende konges brutte makt
var ynglingen fast en gåde.

Hva var det som drog ham, som fanget hans sinn?
Hva var dog de ømme
besnærende drømme
som spant ham så fast i sitt spinn?

Når strengene sitret i lengsel og savn
og hvisket så lydt gjennem løvet,
da bevet i tonenes sukk et navn —
det hadde hans sjelero røvet.

Han følte det nok: den ildnende drikk
som lengslene næret,
som tente og tæret,
var Michols glødende blikk.

Det selsomme kom, uten tid, uten ord
det strømmet i hjertenes tale,
det rislet som vårregn i rosenes flor,
og vokste som elven i dale.

Og ingen gav akt på ringhet, på rang
sin vårdrøm de pleiet,
sin lykke de eiet,
og lukket den fast i fang.

Men hyrden ble taus  og rastløs og var,
han ferdedes rundt i hjemmet.
Tidt tyktes hans gamle følsomme far
at sønnen var sky og fremmed.

Han tenkte med beven på fremtidens vei
Hvor meget den unge
forstod av det tunge
som ventet ham, visste han ei.

Så lyder en dag det gamle signal
som varsler om krigens farer.
I Juda det ryktes, at Refaims dal
er fylt av filisternes skarer.

Og Isais sønner, de eldste tre,
til slagmarken følger —
Den gamle ei dølger
det volder hans hjerte ve.

Man venter i spenning dag for dag,
men ingen har seir å melde.
Tross hærens larm der leveres ei slag,
og ingen den annen kan felle.

Filisternes horder er sikre på seir,
mens styrken som tvinger
de jernklædde bringer,
er ringe i Israels leir.

Og David går hjemme i Betlehems by
og grubler og drømmer og lenges.
Han lytter som andre til ryktenes gny,
det er som hans bryst må sprenges.
men inni ham hvisker
det røster som frisker
hans mot og driver til dåd.
