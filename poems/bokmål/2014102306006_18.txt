DE GAMLE PAKHUSER
De gjemmer i sitt mørke alverdens sjeldne laster,
de ruger over fremmede skatter.
I deres dunkle hvelvinger man gull og skrammel kaster;
og på bjelkene dødstyste katter
med grønne øyne våger som lanterner i master.

Der vokser spinn og kingel på de gitrede ruter,
og veggene er sorte
av en evig røyk og støvet fra de dinglende huder.
Foran de brede porte
står stenstøtter oppreist som hedenske guder.

Det er hedens lumre timer, og himlene brenner,
de svake vinde famler
omkring i kaiens kulstøv med feberhede hender;
og pinefullt ramler
de endeløse kjeder gjennom winchenes tenner.

Men i de mørke rom er der fuktig som i graver,
og tranlygter henger
under loftene og blafrer, så de lange skygger raver;
og blandt bord og råtne stenger
kan man stundom høre rotter som med fine tenner skaver.

Trosser over bjelkene ringler seg i bukter
som slanger over stammer.
