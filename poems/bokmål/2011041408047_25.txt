O Herre, straff meg ikke i din harme,
utslett meg ikke i din vredes ild.
Tukt meg til liv  i nåde deg forbarme,
for mine rop lukk ei ditt øre til.

Ved mine synder er min kraft fortæret,
mitt hjerte blør av tusen dype sår.
Av syndens byrde er min sjel besværet,
for mine synders skyld din hånd meg slår.

I støvet vil jeg ligge for din trone,
og tigge om din nåde dag og natt.
Du ene kan, o Gud, min brøde sone 
ti jeg er angst og ene og forlatt.

Min kraft er tørret ut av mine lender,
mitt kjød er visnet, jeg er kold og stiv.
Langt borte fra meg vandrer mine frender,
og mine fiender lurer på mitt liv.

Med mine tårer væter jeg mitt leie,
av sorg og kummer er mitt hjerte trett.
Mot dødens mørke fører mine veie,
min bolig er i gravens dyp beredt.

Forlat meg ikke, du min frelses klippe,
min tilflukt og mitt håb i liv og død.
Jeg flyr til deg  min trøst jeg ei kan slippe
utslett i nåde alt hva jeg forbrød.

Til deg, o nådens Gud, jeg kommer
og beder i min store nød,
utslett min synd, all verdens dommer,
og fri min sjel fra dom og død.

Akk, jeg er full av brøst og men,
men tvett meg du, så blir jeg ren.
Min synd meg alltid står for øye,
av tårebrød min sjel er mett.
Du ser min kummer fra det høye,
din tukt er vis, din lov er rett.
Men senk min synd i nådens flod,
og gjør, o Gud, min skade god.

Og la meg høre fryd og glede,
reis opp igjen det brutte rør,
så skal min tunge liflig kvede
til harpens klang din pris som før.
Og jeg vil lære folk ditt ord,
så liv skal gro i dødens spor.

O fri meg ut fra all min plage,
løs du i miskunn mine bånd,
det offer som kan deg behage,
jeg bringer deg, en bøyet ånd.
Se nådig fra din himmel ned,
bønnhør meg, gi mitt hjerte fred.
