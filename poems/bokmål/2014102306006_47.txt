KYSSET
De to som står på den dunkle ås
og stirrer i kveldens brann,
har trosset snakket og latteren hås,
og nå er de kvinne og mann.

Her hvor en fjellfuru kløfter sin rot
og folder den ut til en benk
har de engang i vårkveldens mørke fått mot
og git sine liv til skjenk.

Her ligger det ennå det første kyss
og gløder i vårens luft,
og hjertene hamrer som ravet de nyss
i favntakets tunge duft.

Men der ruger en bevende kjølighet
som et hav mellom da og nå,

det er vissheten om at allting har skjedd
og at allting er avkledt sin blu.
Han visste det alt den gang hun lot
seg glide inn i hans arm:
Fra nå av gjør kun det dyreste blod
den nakne verden varm.

Han griper omkring hennes myke kropp
og vender mot sin hennes munn;
de suger den hellige ildbølge opp
av hverandres dypeste grunn.
