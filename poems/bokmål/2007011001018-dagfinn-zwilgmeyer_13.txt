FJERDE SANG
På Stamsund i Buksnes der bor det en kar
som fiskerne kaller for Nordlandets tsar,
han ry er navnkundig i traden.
Han tvinger av berget en voksende by
med kaier og lager og piper i sky,
og er som en trollmann i leden!

Her var det i brennevins-langernes tid
at spunsen ble åpnet og alt gikk på glid,
og brennevinsbekkene bruste.
Da tok fiskeren loven i selv egen hånd
og hugg over tønnenes gjorder og bånd,
og hver pinne i klippen de knuste!

For er kulden fortredlig med sjøskvett og sprøyt,
blir varmen dog verre av brennvin og støyt,
når selv tanken blir innsvøpt i tåken.
For her gjelder det nettopp mens fangsten går på
at fiskerne trygt kan på pliktene stå
og at hånden er villig og våken!

Her reiste man kirken igjen på sin tuft
så tårnkorset løftes i solmettet luft,
sitt stilpreg selv kirken forandrer.
Men bygge det gjør man da oppe i nord,
så tårnene tegnes mot klipper og fjord
hvor hen du i landet så vandrer.

En mil ifra Stamsund, så går'! du i Hol
hvor Offerkamsøya er blodig av sol
og flammer mot midnattens stunder,
mens Buksnes og Balstad de blåner i syd,
her hviler om marken en fred uten lyd
hvor engenes gullblomster blunder.

Men følger du landveiens støvete spor,
snart går du om myra til Borge i nord,
langs vannenes himmelblå kjeder.
Halvt skjult inn i skogen står markenes bær,
de drikker sitt krydder av myrsøkk og kjerr
og rødner i solvarme gleder.

Og tenk når den veien engang fører frem
fra innerst i Raftsund og utad til dem
som bor mellem øygardens revner ?
Da blomstrer vårt tuntre langs liland og tind,
når veigrener føyes i stamveien inn,
og viser hva samholdet evner !

Velsignede gårder om viker og ness,
med soløyestjerner i engenes gress,
og med blårøyk av torv over marken.
Se humlen som hang der så sort i sin snor,
hvor duggfrisk den nå over husene gror
og kranser sitt løv over arken !

En spovehan seiler så døgnvill omkring.
Den henger i hvelvet så lett i sin ving
og fløyter i nebbet sin klage.
Men selv har du tatt deg en kvil på din tur
og smelter deg inn i den vide natur
fra fjellet til fjære og hage.

Se ytterst i vester hvor lyskjegler flyr
sin runde på hvelvet fra Skumvær fyr,
og bårer om tårnet seg ringer.
Der ser du i brenningens mektige larm
all Lofoten strukket fra land som en arm,
og her er du hengt i dens finger!

Hit seiler man gjerne fra Røst i sin båt,
to timer i sjøen så trøyen blir våt,
mens din tanke i kjølvannet peiler.
Her för han Quirinus med alle de mann
på attende dagen, og stundet mot land
hvor klipper om Sandøya steiler !

Men siden så førtes han også til Røst,
hvor kroppen fikk føde og hjertene trøst
hos folket og presten på stedet.
Her sier han selv i den bok som han skrev:
Her lå ut i havet et Eden og drev,
så inderlig hegnet og fredet.

Her tørret man fisken, og buntet hver vekt,
og stablet en vårdag sin fangst på en jekt,
så stolt som på havet den svømmer.
Så för man til Bergen og tok hva man vann,
og søkte på nordvei ved Rørvik mot land
og kjøpte i Namsen sitt tømmer.

Her ligger i havet de hundrede skjær
hvor havsulen spiler de drivhvite fjær
og skummet i havpalmen gynger.
Her bølger og Røstsletten vårgrønn i hav,
mens steinkirken ligger i solen som rav
hvor vinden om murene synger.

Og ute på sletten bak steingjerdets hegn
står klokkehustårnet med hette og tegn
og ringer den trette til hvile.
Men mange og senktes til hvile fra land
og hilste godnatt i det blåanende vann
og seilte de evige mile!

Og gressgangen her den er aldri for snau,
her trives om landet så velpleid en sau
at dens ullrull er svarlig å skjære.
Om alle de øyer den spreder sin fold,
og sjelden er vintren mer iset og kold
enn at utganger-smalen kan være.

Men Værøya ligger tre timer herfra
og løfter på Måstad sitt mektige sva,
hvis steinbringe sollyset varmer.
Og fjellslåtten vokser i lien så grønn
som heller seg flogbratt, forreven og skjønn,
mens du klatrer med ben og med armer.

Og inne på Måtua, herlige syn
som ringer seg inn under storblåets bryn —
en verden i øyet du fanger!
Men nordpå er havssanden gyllen som korn
hvor sollyset flommer om Nordgardens horn
som høyreist i skyskodden stanger !

Der flyter og kirken og gården i ett,
mens østenfor der i en blå silhouett
står Moskenesøya og raker.
Her fletter og båren sin skumhvite snor
langs stranden og gressgangens bølgende jord
og åkrenes vårpløyde flaker.

På Sørlandet ligger så gårdene spredt
med kriker og kroker og bukter i ett,
mens Gull-akslen gylles i fellen.
I vester står Måhornet rundsvervd og kvast,
og inn over Rognan går skumglade kast
mens skyggene lenges mot kvelden.

På Moskenes ligger det vidgjetne Hell
hvor straumfaret hvirvler fra morgen til kveld,
hvor båren er farlig å pløye.
Her må de i båten og handle i Å,
vel stråler nok fjellet, men heller du må
på straumskavlen feste ditt øye!

Det gjelder å fare når skiftet er nær,
hvis springfloden ikke er hardhendt og svær,
så ror du til hen på tre timer.
Men så kan du vente at styrken tar til
at sjøen i fallet blir ørsken og vill
når malstraumens stormklokke kimer !

Da hvirvler alt havet en halvmiles leid
og koker i evjer rett inn under Rei,
skjønt her er det sjøkallen fisker.
Her fester han tauget i krake og dregg
og haler og firer langs Rødøyas vegg
mens skumdrev om stevnene pisker !

Ja, ro deg en sommerdag halvtimen ut
hvor Svarvkallen ligger i salthvite sprut,
hvis i larmen du ikke forskrekker,
så har du et minne om fiskerens kår,
så ser du hvor slaget i skavlene står
med de djervstyrte, stevnhøye snekker !

Fra Havnøy og Reine til Bogen og Å
der troner et fjelldrag i ett med det blaå,
hvis tinder du neppe nok nevner.
De ligger i rekker, i tverrdrag og ring
og gjør omkring vannene stupbratte  sving,
hvor du går i da bunnløse revner !

Og er det vel ofte langs fjellene armt
i midtsommerheten da blir her så varmt
som stod du i sydlige egner.
Langs bekken hvor skyggen blir blålig og mørk
det kvitner som svanehalser av bjørk
i grønnsvær av bugnende bregner.

Fra Krokvannet vandrer du fjellsiden opp,
da driver du solskinnet inn i din kropp
og skaffer deg helse til gleden.
Fra fjellvannets dyp til den snedekte tind
der ser du i steinrikets bølgedrag inn
som ruller så mektig langs leden!

Men Merkur som vidt over rikene fløy,
med vinger på hælen, steg ned på vår øy,
hans runddans skal ingen mann tegne.
Han stillet seg inn mellem hyller og disk,
men vilde han kjøpe og handle med fisk,
da satte han bopel i Reine!

På dyphavets banker i tare og tang
har fisken i sjøen sin hemlige gang,
min sang jeg den svømmende vier.
Der svinger han sporden og spiler sin finn,
og heiser sitt seil i den drivende vind
som stryker langs havdypets stier.

Hit styrer jo torsken sin sydvendte leid
og stevner til bryllup på banken som skrei
når mørketidsnatten er over.
Her gyter han rognen som flyter omkring,
og gjør over Vestfjorden veldige sving,
om stedet jeg ingenting lover !

Først var han kan hende ved Myken å få,
så setter du kursen for Mosken.
Snart går den på banken, snart langs med dens egg,
mens straumdraget vifter dens sjøgrønne skjegg :
slik kjemper vår visdom med tosken !

Men stundom for Høla han legger seg inn
så flatt som et gulv under bølger og vind,
da får du ditt varsel fra «Hjorten».
I fiskeflokartet dens stilling du får,
hvor loddskuddets kurver i sjødypet går,
der kan du studere rapporten

Så går han en morgen i flokk fra vår fjord
og flykter i stimer til Finnmark i nord
hvor sjøen er mørk under skodden.
Der søker og småskrei mot kystene inn
og eter til buken er utspilt og stinn,
der fetes de begge av lodden.

Der svømmer og ellers i fjord og i vik
en torsk som i formen er storskreien lik,
med bukfinn og skjegg på sin hake.
Om fargene skifter med tang og med bunn,
med r'en i måneden den holder seg rund,
og vil som en herrerett smake!

Og brosmen og langen de svømmer og nær
fra havet og inn mellem holmer og skjær
med uggen fra nakken til sporden.
Den snor seg i vannet som ålen så frisk,
hvor så du på hjellen så herlig en fisk,
så snehvit som flesket på svoren ?

Men hysen den bærer på føflekken sort,
den visner på veggen og skrumper helt bort,
men er som en luksus i boller !
Og kokes den straks du har pilket den opp,
og gir den en omgang med smør fra din kopp
så lover jeg velsmaken holder !

Men seien den snuser langs fjære og ur.
Den springer til værs mens i lyset den snur
og nyter vår midtsommers gleder.
Den pisker opp sundet i drivende flak,
og hopper i sjøflatens bølgende tak
i dansende folkeleikskjeder !

Og vet du det ikke, så merk deg det straks
den kalles langs kysten skomakerens laks,
en laks må den kalles med rette.
For røket og skåret i skiver på glass,
og myknet med olje så vidt der er plass,
det kan du til gjestebuds sette.

Og småseien, morten som vel er dens navn,
den yrer om holmen og fyller vår havn,
da firer da hoven fra ripen.
Så slår du i sjøen det blinkende flu,
da er den på pletten, det skjer i et nu,
da fanger du stimen i glipen!

Men dypt ned på bunnen er uerens sted,
der finner du steinbit og gullflyndre med,
med pengene stukket bak skinnet.
En gullfisk er ueren også blitt kalt,
den smaker i alle fall lettsprengt med salt,
men rognkjeksen er som en pinne!

Men steinbiten boknes, da smaker den best,
og flyndren på fatet den er som en fest,
selv om kveiten er basen for alle !
Den er vel i havet den stauteste bas,
med vinsjer i skipet av havet hun dras,
hun er for vår dronning å kalle!

Av matstykket skjærer du reklingen av,
av finnstykket skjæres den fineste rav,
som nytes av voksne som barnet.
Hun fanges på lina med angel så stor,
en vårdag du ser den langt inn i vår fjord
da takes den også med garnet.

På gløttbotnfiske med pigglodd og snor
når flyndren du spidder, du ser den så stor
som en steinhelle ute på grunnen.
Ja, der kan du se i det speilblanke vann
på røde koraller, på havgress og sand,
hvor fiskene tumler på bunnen!

Vel kalles må glattrokken også en fisk,
skjønt stygg som kinesern den bærer sin pisk,
og flakser med finnenes vinger.
Den spises i syden, her kastes den ut,
den regnes som ufisk, som slimål og sprut
hvis slyarm i dypet seg svinger.

En håkjerring så jeg en dag på vår kai,
på tanngard og gjeller den var som en hai,
storfelt, men svai som en sabel.
Forsluken og doven, tyvaktig og grisk
den flerrer i garnet og eter vår fisk,
og svelger ned lina med kabel!

Men ålen er fisken med avart i form,
den snor seg i vannet så glatt som en orm,
og bukter seg mer enn den svømmer.
Den gyter i Golfen, men driver mot nord,
hvor glassålen krysser mot blankålens spor,
der havet om kystene strømmer.

Men silden den regnes i fire slags sild!
Det er småsild som farer om kystene vill,
og storsild for møringens tønner.
Det er vårsild som fanges litt lenger mot syd,
men fetsilden det er vår nordlandske pryd,
hvis fangst deg for umaken lønner!

Når sølvstimen meldes, det skjer jo iblandt,
da setter det budskap all verden på kant,
og skipene tøffer og damper.
Snart tindrer all fjorden av lys imot sky,
det glimter i mørket som foran en by
med lykter, lanterner og lamper !

Der ropes og virkes av voksne og barn,
der kveiles på taugverk og roes med garn
til storbåten fylles i rommet.
Alt lukter av sildfett og dekkes av risp,
fabrikkene sluker det alt i et visp
og avsiler oljen fra skummet !

I flør man den iser i kassen så flat.
Den saltes i tønner til ypperlig mat,
som svensken oss tidligst det lærte.
Før dekket den bordet til fattigmanns bruk,
med hundrede retter nå klær den vår duk,
og kan deg fortrinlig beverte!
