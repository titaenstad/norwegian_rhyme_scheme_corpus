NIENDE SANG
Se nybrottsmannen som står for sin plog
så seigvokst som bjørka i vindherjet skog,
hva kan han av utmarken vinne?
Lik hunden som dypt gjennem steinura fløy
fra Åndstadnyken til Gaukværøy,
slik går han seg naken til skinnet.

Vel pløyer han marken med plog og med hest,
men avdrag og renter de står nok til rest
hvor meget av jorda han piner.
Han er nok på marken så fri og så frank,
men minnes må lenken til hus og til bank,
når han møtes med krav og terminer !

han retter sin krumbøyde, verkende rygg
og strekker seg fritt opp i dagen.
Han stryker av pannen den perlende sved
og ser over torvraukas brune geled
fra dammen til huset og hagen.

Og lyklig er hjertet når sæden vil gro
og stige på marken i grønskende flo
fra skoen og opp over kneet.
Da smaker en kveldskvil med pipa i munn
der oppe på trammen en tyvstjålen stund
I suset av rognebærtreet.

Jo, her skal nok virkes og bygges med tål,
her heller fra lien halv hundrede mål
med alle slags utsyn og løfter!
Jo, her skal nok slites, men uten all sut,
når teigene vokser med lut etter lut
ut mellem de dypskårne grøfter !

Her skal virkes og kjempes med husbondsvett,
la så storkaksen bare med rever og nett
fange inn sine kroner til gården.
Først skal markene renses for røtter og røs,
så skal jordsmonnet vendes, så reiser han fjøs
med høyavl som strekker til våren.

Det er tungsomt å bygge sitt land etter sikt,
men der stiger av slitet et arbeidets dikt
som i sanndruhet søker sitt like.
Og hver åkerteig inn mellem gjerdene lagt,
det er voksende krefter av folkets makt,
som legger provinser til riket!

Vel satt man som husmann med bygg og kontrakt,
men odelstanken var arbeidets makt
som sønderslet lenker og plikter,
den kjempet seg fri denne tankes kultur
og satte seg bo i en nordvendt natur,
hvor hvert plogjern på markene dikter

Se ute på Bølandets solgylne pynt,
der gikk der en vårdag en ung Peer Gynt
og diktet og gol og hermet.
Han stod der om kvelden bak vinduets glugg
og skrev med sin finger i rutenes dugg,
når han ikke var ute og svermet.

Han brygget på noe, og gjorde seg kar.
Han trykket et hefte, og gjaldt som en rar
så uskapt for alle slags yrke.
Men versene sprang av et gåtefullt sinn,
og tonene lyste i sol og i vind
med en underlig varslende styrke.

Han stod der så ofte den skogglade Knut
og speidet i leden fra nyk og fra nut
og seilet i Henriks «Hardanger.
Det kastet sitt bilde i diktningens speil,
og selv gikk han under det flyvende seil
og prøvet sin vinge som sanger !

Så la han da ut denne ånd av en Pan,
men vendte tilbake som løitnanten Glahn
som streifet i skoger og myrer.
Nå er han som verset i vårdagens vind,
som morild i bølgen, som stjerneskinn —
en eviggjort eventyrer

Han ble fabelens navn i det høylagte nord
hvis nordlys på himlen mot rikene for,
Han gjorde seg synlig den munken Vendt,
han gjorde seg synlig i verden!

Men tilbake det satt her i Krabbevåg vær,
hvor berget er avblåst for blomster og trær
et så levende sinn mot de hine.
La dem fiske og streve med garn og med agn,
her ror i sin verden av havskrømt og sagn
over bårene lille Regine!

Det er riket som kommer hun ser i et syn,
det steinmørke rike mot himmelens bryn
som hylles i blå fantasier.
Motivet er livet i sjel og i sans,
en eventyrflettet og sommerlig krans
langs alle de stormbare stier.

Det er som et oppkomme inn i et gjel,
når ordene stiger fra hjerte og sjel
og tvinger sitt spill opp i dagen!
Da blomstrer legenden i steinmager grus
og eventyr folder i bjørkenes sus
mot himlen sitt lys av skarlagen —

Så sadler hun også før leken tar slutt
sin eventyrhest for sin hvite gutt,
og viser ham kveldhimlens saler.
Så rider de ut over gullhavets gulv
på bjørner og rein til polarnattens ulv
mot stjernenes sølvstøv galer.

Men morgenen etter er allting glemt
og manet i jord av det klokkeklemt
som ringer fra Øksnes på tangen.
Det er Magnus den gamle på hjertene klok
som rører ved harpen og åpner sin bok
og blander sin salme i sangen!

Her satt han så ensom engang opp i nord
og lette seg fram i det sjungekor
som bruste så soltungt i harpen.
Så sang han seg inn i den klokkenes ring
som toner til salmenes palmesving
fra Måsøy og like til Sarpen !

Så steg han fra havet  til Telemarks hell
hvor fossene stryker i dal og i fjell
sin tone langs lien og skogen.
Så spant han i sangen med harpen i favn
en solgyllen tone i frelserens navn
og pløyde med hånden på plogen!

Men ennu skal minnes en blond liten møy
som fløy fra sitt skjær til sin regnbueøy
hvor sangernes sanger bodde.
Så rank og så lys gikk hun inn i hans verk
og stod under blomstene enkel og sterk
og hegnet om haven som grodde.

Og blonde fru Gisken vi husker deg vel,
din Kjell og Andrine, din Sankt Hans kveld
med gnister fra stormen og bålet.
Vi sender en hilsen fra torvbålets eim
til Herman og deg på din Hergisheim,
og kaster med blomster mot målet !

For sangenes lykke er blomster som gror
med strandrosens farve langs fjære og fjord
som trekker hvert hjerte tilbake,
mens solen i natten fra skyenes rull
har pusset mot havet sitt himmelske gull
som en skinnende lysestake !
