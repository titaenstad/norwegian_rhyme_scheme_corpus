I SINS ØRKEN
Egypternes stridsmakt er knekket,
og Faraos tross er brutt,
svøpen er falt av hans hender,
og trellens skjensel er slutt.

Hebreerne hviler ved stranden,
hver byrde er lesset av,
lik sorgløse barn som leker,
uhindret av dagens krav.

En fest er hver morgen som rinner,
og natten er sval og lind,
den vever de slumrende tanker
i drømmens féverden inn.

Ti hvilen er himlens gave
til den som er modig og trett
en engels kjærtegn er drømmen,
og leken er barnets rett.

Guds godhet l1yser i smilet,
gir sol over strid og strev.
Og trangen til fest og til frihet
er menneskets adelsbrev.

Men hvilens dager har ende,
ti fest og lek har sin tid.
Ei lenger får Israel dvele,
men fremad til savn og strid.

Og folket må ordnes til oppbrudd
fra seirens besungne strand,
ti lang er veien som venter,
og fjernt er det lovede land.

Og atter må folket undres:
hver dag som de vandrer frem,
kun øker den store avstand
fra deres og fedrenes hjem.

Fra ørken til ørken de vandrer
hvem aner til hvilket gavn.
Hver dag er mettet med møye,
hver time med sult og savn.

Og uke er føyet til uke,
og mil er lenket til mil
ved Sivhavets vennlige bredder
de samles til rast og til hvil.

Og vestenfor havet de skimter
i soldis Egyptens land,
hvor fedrenes rygger krøktes
i armod og slavestand.

Men henrundne dagers trelldom
og byrder og tårer er glemt
forstummet er takkens toner,
til klager er hjertet stemt.

De henrundne dager var bedre
egypterne gav dem dog brød
men håbløs er ørkenens tomhet,
her truer den visse død.

Og Sivhavets bølger ruller
langsomt mot strandens grus,
og folket hører sin gravsang
i bølgens tungsindige brus.

Og ørkenens nakne klipper
som gravmonumenter skal stå
og vidne for kommende slekter:
her måtte Guds folk forgå.

Og leiren gjenlyder av klager
fra morgen til sol går ned.
Dens kolde ånde forjager
selv nattens stillhet og fred.

Den senker hver høyreist panne,
den slukker hvert smil på kinn 
den sløver den gamles vilje,
forgifter den unges sinn.

Som tusen piler den rammer
Guds tjener i hjertets grunn.
Men taler han folket til rette,
han egger dets harme kun.

Hvorfor førte du oss i døden?
Du sviktet ditt store ord,
å føre oss ut til frihet,
og hjem til fedrenes jord.

Da kaller Moses de eldste
og gir dem tilkjenne Guds vei.
Vit dog, deres klage krenker
Jehova — og ikke meg.

Jeg er kun hans ringe tjener
som lyder hans lov og bud.
Vær viss, hans miskunn vil mette
det folk som er valgt av Gud.

Men Herren i strenghet tukter
den tijener som farer vill.
Alt som er hårdt må bøyes
og lutres i prøvens ild.

Så sant dere Jehova vil tjene
i hjertets tillit og tro,
hans hånd skal fri dere fra farer
og føre dere trygt til ro.

Og da — mens de ennu lytter
i taushet til Mose ord,
det er som usynlige krefter
beveger ørkenens jord.

Og se! Guds herlighet lyser
som flammende ild i øst
og Moses hører med beven
fra skyen Jehovas røst.

Så taler Moses til folket
det ord som Herren ham bød:
Hver morgen skal folket finne
på marken sitt daglige brød.

Hvor andre må så og høste
og samle i lader og hus,
skal Israels barn uten møye
sanke i kar og i krus.

Og folket i år og i dager
fikk sanne hva Gud har sagt
hver morgen på ny de finner
Guds rikdom på marken lagt.

Så skal de for alltid vite
at Herren er Israels Gud —
at han vil vokte og verne
den minste som lyder hans bud.
