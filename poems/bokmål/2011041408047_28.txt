Pilen rammer,
svøpen slår 
kongens hjerte
får mange sår.

David får sanne:
På nødens dag
prøver man vennens
hjertelag.

Trofast og varm 
når lykken skinner 
troløs og feig
når lykken svinner.

Og kryp som visner
i dagens id,
det våger seg frem
ved nattetid.

En fugl i skogen
dets mot kan røve 
det håner med fryd
en lenket løve.

En usling av Sauls
vanærte slekt
håner kong David
skjendig og frekt:

«Tvi deg, du hund!
Du nedrige mann.
Du røvet vår krone,
du røvet vårt land.

Se, vi er hevnet!
Din egen sønn
søker din død.
Så ta din lønn.»

Slik taler uslingen
giftige ord.
Og Davids menn
vil slå ham til jord.

Men David mæler
saktmodig og mild:
«Gjem deres våben!
Demp vredens ild!

Ti Simei tjener
en Høyeres bud.
Når David han håner,
lyder han Gud.

Svar meg, dere sterke
og modige menn,
hvorfor skulle jeg drepe
en vergeløs svenn?

Se ham jeg fostret,
kjød av mitt kjød,
han søker i blindhet
sin faders død.

Kan så jeg vente
en bedre lønn
av min fiendes frende,
av Gerars sønn?

Kan hende vil Gud
gjengjelde hans spott.
Kan hende en dag
blir min fiende slått.»
