AV CYKLUS CAPRICER PÅ DET STORE KLAVER
Dette spilte jeg stundom
for meg selv i månenetter,
alene med den store Frosk
som storøyd satt og hørte etter.
Bare den og jeg i hele rommet,
all verden forstummet.

Her lar jeg dem falle,
tindene, alle, alle.
O hvilken sorg å se
dem synke langsomt ned!

Er der vann nok for så høye
topper i mitt øye,
mørke nok for så meget sne?

Der fant jeg det første rede
tre grønne, spraglete egg!
Det var som den første glede
reiste en fryktens vegg
mellom meg og miraklet dernede
foran min nakne legg.

Turde jeg løfte skatten,
turde jeg ta i min hånd
livet”? der bortpå knatten,
med høyrøde hosebånd
og ellers svart som natten,
satt kjellen stedets ånd!

Jeg husker ennu turen,
den første med seil i topp.
På stranden stod mor sturen,
hennes vilje hadde gitt opp,
for nå gjorde guttenaturen
sitt første dristige hopp.

Men hvilken angst på ferden,
det var noen stenkast kun,
men som om den gamle verden
svandt bort i samme stund
og et bankende hjertets forherden
så like til havets bunn!
