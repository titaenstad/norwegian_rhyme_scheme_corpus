ELLEVTE SANG
Mens havgolla stryker så sakte herinn,
jeg samler små sanger lagt inn i mitt bind,
og senker mitt seil ifra masten.
Seilasen er ferdig blandt øygard og skjær
mens vimpelen ruller i solgangsvær,
jeg losser i boken av lasten.

Nyss farer fra marknan på Stokmarknes
de gyngende båter og breddfylte less,
men slunken er boka på lommen.
Hva fikk du for rekling, for toskhau og mynt?
Ble selgeren fet er nok utbyttet tynt. 
Og hvor er rosinen i gommen?

Den uke det varer, det er ingen kveld,
men dagene går som en grønn karusell
i ring om sin egen akse.
Og når løienes støi i sitt støv farer hen,
da ønsker jeg ingen tilbake igjen,
men lar dem til glemselen flakse !

Her ligger fabrikker og sykehus lagt,
her ligger kontorer for sjøfartens makt,
som kaster med sprett i ballen!
Den sender sin flåte på langveis fart
og tegner sin rute om halve vårt kart,
fra Kirkenes like til Halden.

Jeg stiger i skipet og takker for alt,
for solskinnets sødme og bølgenes salt,
for flukten til fugleværet.
Vær hilset mitt hjem ved den bølgende fjord,
vær hilset med disse så enkle ord,
hvis vingefang neppe vil bære.

Litt marknadsstøi møter vi hvor vi drar hen.
Jeg takker for gleden, og ikke for den,
for alvor i arbeid og virke.
Her er mannsmot og vilje og ungdom med to,
og hvor kreftene gjærer der skal det nok gro,
for skole, for hjem og for kirke.

Farvel da, du fagre, med gjensyn på ny
med ditt vårvær, din sommer, din sol over sky,
ditt grønnsvær som klippene dekker.
Vær hilset din skog imot viddenes sne,
ta imot disse sanger  så fjernt jeg kan se,
ja, så vide som tonene rekker !
