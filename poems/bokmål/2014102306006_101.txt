I hjertet skinner håpet blankt
som siljuvåndens knopp,
og bjørken spenner atter rankt
sin smekre hvite kropp.

På stranden flagrer lyse børn,
og terner skriker vilt
imot en mektig fiskeørn,
som svever høyt og stilt.

Den store hvite sky er skjønn
og skjønn den mørke jord.
Der styrter lys fra himlens brønn
på havets ville flor:

Det bruser blått, det bryter hvitt
om strand og nakne skjær;
den høye lyse storm går stridt
i buktens ospetrær.

Og der nordvest, hvor himlens blå
av frost er nesten hvitt,
der ser jeg vintrens skygge gå
tilfjells med lange skritt!

Det regner fint fra en blågrå banke
som vinden langsomt av dypet løfter;
jeg hører dønningen gå og banke
på hule vegger i buktens kløfter.

De røde kongler er nesten grønne,
en nyperose er sprunget ut;
en tyngre glans har begynt at strømme
igjennom oddenes lette sprut!

En nyperose er fullt utsprungen
og eggeskallene er blitt bleke,
en voksen hviting for litt for ungen
som nyss forslukte seg på en reke!

Den korte sommer er snart et sagn
og fugleskarnet et fagert minne
på disse klipper hvor jeg tar agn
til drømmefisket som snart er inne.. .

Her står jeg alt på den bratte pynt
og slynger tankene ut i verden.
Det er som trekket var alt begynt
og tok dem med seg på pilgrimsferden!

Tjømebåe brøt såvidt,
skjelven som i elde.
Havet flammet nesten hvitt
under lysets velde.
