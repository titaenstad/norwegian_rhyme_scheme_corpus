EN TYSK ARBEIDER
Det er bølgelengde 29,8
som taler over et stumt og kuet land,
og dette er dens ord:
«Vi taper ikke, vi seirer.

Slo de oss ned i blod
en ting kan de aldri drepe:
vårt hjertes brennende tro.

Dette er Tysklands stemme,
kamerat, den er også din,
millioner er med oss, husk det,
før de får peilet oss inn!

Hver aften fra nå skal vi sende,
vi er kanskje hundre menn,
og gripes de niognitti,
skal én bli bestandig igjen.

Og dør også han  kamerater,
husk dette vi har å si:
vi taper ikke, vi seirer,
vår tro skal kjempe oss fri.
