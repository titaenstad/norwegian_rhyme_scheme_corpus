Det treffer meg stundom nå som en ve,
når jeg ser på en blomst eller sten,
at slik som jeg før kunne tingene se
skal jeg aldri få gjenfinne én.

De stod der så stille og stumme og små,
jeg elsket dem slik som de var;
det var meg en lykke at himlen var blå
og nok at en dråpe var klar.

Men nå er der kommet et blendende skjær
mellom meg og den ringeste ting;
det er som en engel i allting er nær
og vifter meg bort med sin ving.

Og nå er det jeg som er liten og stum
og står her og drømmer meg bort,
mens skyene skriver om evige rom
hvor tankene kommer til kort,
og alt dette små som jeg har for min fot
vet endeløst mere enn jeg
om hvorfra vi kommer og hvor vi har rot
og hvordan vi finner vår vei
