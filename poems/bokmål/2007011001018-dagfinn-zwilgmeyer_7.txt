ÅTTENDE SANG
Ondt ofte lider den fiskermann,
er verset som alle har lest og kan,
men vet sjelden hvori det stikker.
Men tidlig før solen har tenkt å stå opp
da vrir han i søvne den verkende kropp
og lyer til uret som tikker.

Når klokken er fem da er han på fart
og koker og drikker sin kaffe svart,
så mørk og så bitter som tjæren.
Men halvtimen etter med redskap og stamp
begynner han dagsverkets evige kamp,
og skyver sin åttring av fjæren.

Der er fire manns mannskap, med høvedsmann fem
og snart under årene hugger de frem
sin båt gjennem veltende bårer.
Og når oppsynet heiser den blodrøde klut
da legger de kursen mot feltet ut
for taktfast arbeidende årer!

Med hender det stormen vil gi dem en stopp,
så heiser de råen med rakken i topp
så seildukens flate kan fylles.
Og spent som en tromme, innhul og krum
foldes seilvingen ut over skavlenes skum
mens skroget til ripene skylles

Ved styrvolen sitter så modig en maur
og styrer en milelang kurs for sin staur
som stukket i kavlende gynger.
Og så hales det opp av det blå-grønne sluk
et fisketungt, levende, dyrebart bruk
mens gleden av hjertene synger !

Da ser hver mann sin velstand av dagens lott
når storskreien skylles fra fjøl og til skott.
Og siden skal nybruket settes.
Da må garntelna stelles på riktig kant,
og steintelna slippes så fint og så grant
at garnet i dypet kan rettes.

Eller båter med lina mens leken går vill
som slipper mot egga sin angel med sild
som gluntene kveilet og egnet.
Den settes hvor juksa fikk rikeste napp
om fangsten vel ofte av hendene glapp
hvor meget man strevde og regnet

Legg så kursen tilbake, til sund og til led
og la oppkjøperfarken med kunster og ed
på priser og varene prutte.
Her var storfangst idag, i de vrimlende vær,
og det toner i taugverk og skinnende rær,
så kan dagen med frydesang slutte !

Når så dagen mot kvelden har sluttet sin tokt
og kaffen og mølja igjen er kokt,
man dypper sin leive i tranen.
Så smøres på brødet av leveren bløtt
det gylne sirupslag av søtt
som fryder den hungrige ganen !

Men det hender vel også når stormen står på
at man minsker på seilet og firer sin rå
til der springer barduner og braser.
Og med åren lagt inn i det skummende drev,
man kjemper seg fri av det frådende rev
hvor brenningens tordenrøst raser!

Og stundom det hendte, ja, kan hende idag,
en ukjent soldat midt i hverdagens slag
fikk sin grav mellem tangklasens roser,
i en kirkegårdsmark hvor vel ingen kan gå,
men som favner i dypet det himmelske blå
hvor stjerner og håp oss loser.

Og så lytter vi alle til ordets røst
og kjenner dets enkle, enfoldige trøst
som det beste den sørgende hører.
For om enn ikke sett over bølgenes bro,
så skal himlene åpne seg over den tro
som Herren av avgrunnen fører
