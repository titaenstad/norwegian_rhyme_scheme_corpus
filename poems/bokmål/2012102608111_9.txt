OVER DE HØYE FJELLE
Undrer meg på, hva jeg får at se
over de høye fjelle ?
Øyet møter nok bare sne.
Rundt omkring står det grønne tre,
ville så gjerne over;
tro, når det reisen vover?

Ørnen løfter med sterke slag
over de høye fjelle,
ror i den unge, kraftfulle dag,
metter sitt mot i det ville jag,
senker seg, hvor den lyster,
ser mot de fremmede kyster!

Løvtunge apall, som intet vil
over de høye fjelle !
spretter, når somren stunder til,
venter til neste gang den vil,
alle dens fugler gynger,
vet ikke, hva de synger: 
den som har lengtet i tyve år
over de høye fjelle,
den som vet, at han ikke når,
kjenner seg mindre år for år ,
hører, hva fuglen synger,
som du så trøstig gynger.

Sladdrende fugl, hva ville du her
over de høye fjelle ?
rede du fant visst bedre der,
videre syn og høyere trær,
ville du bare bringe
lengsel, men ingen vinge?

Skal jeg da aldri, aldri nå
over de høye fjelle ?
skal denne mur mine tanker slå,
sådan med sne-is og redsel stå,
stengende der til det siste,
bli min dødningkiste?

Ut, vil jeg! ut! — å, så langt, langt, langt
over de høye fjelle !
Her er så knugende, tærende trangt,
og mitt mot er så ungt og rankt,
la det få stigningen friste,
ikke mot murkanten briste !

Engang, jeg vet, vil det rekke frem
over de hgøye fjelle !
Kanskje du alt har din dør på klem?
Herre min Gud! godt er ditt hjem .
la det dog ennå stenges,
og jeg få lov til at lenges!
