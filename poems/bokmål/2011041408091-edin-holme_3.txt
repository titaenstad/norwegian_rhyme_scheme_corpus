Og de fråder, skjærer tenner,
river ham fra rådets hender,
jager ham med skrik og eder
gjennem stadens skidne streder
utenfor, hvor intet hemmer
deres ville raseri,
medens tusen hese stemmer
skriker: «Sten ham! Vi er fri!»

Midt i hopen står alene,
målet for en regn av stene,
Stefanus, med bleke leber,
taus og mild, sin mesters venn.
Den forrevne kappe kleber
blodig om hans såre lend.

Foten trettes, kraften svinner,
dråpevis til jorden rinner
varmt og rødt hans unge blod,
farver marken ved hans fot.
Hodet bøyes, kinnen blekner,
og i kne han langsomt segner,
løftende sitt blikk, sin hånd,
mot den venn som viser veien.
Og med blodig munn han ber:
«Herre Jesus! Ta min ånd
Og mens morderskaren ser
på hans panne dødens tegn,
roper han med styrke: «Herre
deres synd dem ei tilregn !
Stillhet har seg senket over
høyen hvor den døde sover.

Mørkets gjerning var fullbyrdet,
vekk var de som hadde myrdet.
Alle gikk — undtagen én.
Mørk, som knuget av en brøde,
sitter han på markens sten,
stirrer, stirrer på den døde.

Det er Saulus. Lovens store
og forhåpningsfulle sønn,
av sin ivers skarpe spore
jaget mot sin gylne lønn.

Saul fra Tarsus! Streng, rettferdig,
rådets yndling, alltid ferdig
til Jehovas vei å gå
hvor den enn ham føre må.

Nå han vet hva Herren krever:
- han iblandt for verket bever
alt hin store svermer blandet
sammen i sitt syke sinn,
alt av løgn og hjernespinn
han har ført i folket inn,
Saul skal rense ut av landet.
Hvervet faller ikke lett
hittil er det lyktes slett.

Smitten fenger og forpester
alle samfundslag, selv prester.
Ja tilmed ved rådets bord
skjult, men frodig smitten gror.

Saulus harmes. Vreden flammer
i hans unge, sterke bringe.
Uten skånsel skal han svinge
over svermen dommens hammer.

Her må ingen svakhet lede,
synden har fortjent sin straff,
derfor fulgte Saul med glede
hver en sten som skurken traff.

Skurken!? — Saulus løfter armen
atter dette stikk i barmen,
denne angst, de syner røde. —
Taus han stirrer på den døde.

Atter ser han denne mildhet,
denne høye, edle ro,
denne klippefaste tro
midt i morderskarens villhet.

Ingen sjeleangst i døden,
intet hevnrop over brøden 
nei, en bønn til nådens Gud
om å slette brøden ut. 

- Aldri hendte sådant før.
Slik, nei slik ei skurker dør.
Er det slike menn han skaper,
denne døde nasareer,
blir det neppe han som taper.

Men han må —  hans «kongerike»
må og skal for alltid vike.
Jeg skal slå ham, jeg skal vinne
ja, såsant Jehova lever,
hvert hans ord, hans verk, hans minne
skal med rot og trevl forsvinne.
Intet mindre Herren krever.

Ei skal denne bli alene.
Hva ei åndens våben slår,
andre midler nok formår,
vi har hender nok og stene.

Men den lunkne hær må ildnes,
rådets dommer skal ei mildnes.
Av det blod som gjøder jorden
rundt om ham som ligger der,
vokse skal en kjempehær.
Og til storm og lyn og torden
skal den bli, den svake sang
som idag for første gang
lød som krigsgny for mitt øre.
Hele verden skal den høre. 

Våkn, mitt folk! Til kamp skal ringes.
Slappe sinn med makt skal tvinges.
Dere som vokter Herrens alter,
er jert skrud kun svakhets pjalter?
Å, Gamaliel, du svake,
ta ditt feige råd tilbake.

Måskje har det ingen nød —
risp dem litt  la pisken synge
over deres nøkne kjød,
og de vil i flokk og klynge
under straffens hvasse klo
villig sverge av sin tro,
krype som en tiggerskare
og sitt usle liv bevare.

Krype? Akk, ei denne krøp.
Han som her i blodig svøp
for min fot på marken ligger
han var ingen krummet tigger.  
Et bedrag? En drøm? Et skinn?
Så han ei i himlen inn?

Strålte ikke for hans øye
Herrens klarhet fra det høye?
Skrek han ikke at han så
svermeren deroppe stå,
han hvis navn forklaret klang
fra hans lepper gang på gang
Avsinn! Ingen hånd seg rørte
for å redde ham i nøden.
Avsinn! Ingen himmel hørte
hva han bad og skrek i døden.

Vi har seirett Dennes skjebne
bryte skal de andres tross,
og med hellig kamp mot oss,
lovens voktere, bevæpne.
