SANKT PETER BERETTER EN EPISODE FRA OPPSTANDELSENS MORGEN
Av James Weldon Johnson.
I.
Da løftet Gabriel sin sølvtrompet
og gjennom rommets øde majestet,
klang, kallende til liv, en storm av toner.
Og kloden skalv. Nå våknet millioner:

De døde stumme lIiv som lå begravet
i jordens skjød, i dypene av havet,
de brøt seg frem av bølgen, opp av mulden,
fra jungelsumpene og isbrekulden,

de reiste seg fra gravens klamme gys
med nye legemer i livets lys.
De pustet lykkelig og dypt og fritt.
Glad runget jorden under deres skritt.

Og Guds herolder suste fjernt og nær,
og ordnet disse gjenoppstandnes hær.
Så gikk de fremover mens hjertet bevet:
var navnet blitt i livets bøker skrevet?

Og evig nye døde kom og kom
i blek tumult på veien til sin dom.
Da lød der ordrer  skingrende, intense,
fra landet bak den amerikanske grense.

II.
Det var vel helst en blodfull veteran
i fredstid stormester i Ku-Klux-Klan
som skrek det ut: hver patriotisk ånd
har raskt å rykke frem til Washington,

og holde seg til mønstringen parat
ved graven hos den ukjente soldat
som nå steg opp på andre dødes vis
og eskortere ham til Paradis.

De kom, de kom! Bedekket med medaljer
med brede skuldrer og med smetkre taljer,
krigsveteraner fra Haiti, Kuba
og Frankrike,  ført an med horn og tuba.

Og yngre slekter  som var ikke borte
når det gjaldt krigersk snitt, især i skjorte,
de kom marsjerende med blikket tent
av arisk kraft til hundrede procent.

Det drønnet på den store aveny
titusen menn, titusen menn på ny.
Slutt pål skrek baktroppen idet den kom
kan hende er han gått, og graven tom!

O nei. Da hele hæren var nådd dit
lå graven uberørt og marmorhvit.
Vær stillet Hør! Dypt under stenen lød
en uro som et barn i morens skjød.

Da grep de sine redskap. Fliser føk
fra mausoleet, jorden stod i røk.
I feberlengsel grov de helten frem.
Den ukjente soldaten ventet dem.

Først dødsstillhet, den stumme vantros gru.
Så galehuset, et avsindig nå,
de hylte, breket, hulket: protester
Da steg han opp, og intet nyttet mer.

Man snakker om oppstandelse! I skrekk
og hat og harm drog æresvakten vekk.
Men midt blandt marmorgravens brutte sten som
var veltet bort, stod den oppstandne, ensom.

III.
Min dag var slutt. All dommens gjerning gjort.
Og langsomt låste jeg min perleport.
God tid jeg gav meg. For som dere vet
var tiden ophørt. Det var evighet.

Men fra den gylne sol som ikke sank,
skred der en mann imot meg, mørk og rank,
den ukjente soldat, bedekt med jord og slam,
og mens han steg mot Gud, steg der en sang fra ham:

«Dype flod, mitt hjem er over Jordan.
Dype flod, jeg vil over deg for å slå leir.»
Stigende, syngende:
«Dype flod, mitt hjem er over Jordan.
Dype flod, jeg vil over deg for å slå leir.»

Nærmere, høyere:
«Dype flod, mitt hjem er over Jordan.
Dype flod, jeg vil over deg for å slå leir.»
Ved Jaspis-muren:
«Dype flod, mitt hjem er over Jordan.
Dype flod,
o Gud,
jeg vil over deg for å slå leir.»

Da sprang jeg frem, og åpnet porten vidt.
Syngende skred han inn, med lange, ledige skritt.
Syngende gikk han den gylne vei,
den skinnende trone imot.
Sangen fra strupen paret seg med
drønnet under hans fot.

Engelsoldaten høy og sort, ensom som ofte før,
skridende opp den gylne vei, og foran Guds trone: honnør.

Syngende, syngende, syngende,
syngende stolt og fri,
syngende, syngende, syngende,
til himlen selv stemte i:
«Dype flod, mitt hjem er over Jordan.
Dype flod, jeg vil over deg for å slå leir.»
