FLYKTNINGEN
Men over kongens hus på ny
seg senker sorgens mørke sky.
Akk, kongens sinn er sykt som før
han vandrer om, forpint, urolig,
en skygge i sin kongebolig,
et rov for onde makters klør.

Det synes som om mørket faller
alt tettere som tiden går
forgjeves kronens plikter kaller,
forgjeves lokker sol og vår.
Selv Davids harpespill formår
kun sjelden noe mot de ville,
betendte tankers lumske spinn,
kan sjelden kongens kval formilde
og senke freden i hans sinn.

«Ja, David!  Kongens tanker stetse
om kjempens overmann må kretse. —
«Ham følger lykken hvor han kommer.
Hans våben seirer hvor han slår,
hans storhet vokser år for år,
og folkets ros omkring ham flommer.

Min sønn er ganske i hans makt,
og Michol elsker ham. Ham lyder
av hærens høvedsmenn de første,
selv Joab ham sin hyldest yder —
snart er av alle han den største.

Er det ham nok? Jeg snart tør finne
at han har større ting i sinne.
Hvem vet — en dag han vil opphøyes
på herskerstolen, landets trone.
Hvorfor skulle vel en hyrde nøyes
med mindre enn en konges krone?

Ha, hyrden, Isais yngste sønn,
er blitt en mann. Hans harpespill
har båret frukt — forvisst han vil
selv kreve sine toners lønn.

Jeg selv har skylden. Hvorfor klage?
Jeg drog ham, og han lot seg drage.
Akk, jeg var svak  hans harpes klang
så selsomt ved mitt hjerte rørte —
det var meg som jeg ennu hørte
min moders røst, min barndoms sang.

Ja  Gud er med haml! I hans øye
klart stråler styrken fra det høye.
Saul er forkastet. Gud er vred
på Saul.  Jeg vilde slå ham ned,
men kunde ei. Min kraft var lammet,
han reddet seg, mitt spyd ei rammet.

Nå er han flyktet. Han er fri.
Min egen datter stod ham bi
sin far bedrog hun uten blu,
og hjalp hans fiende  hvilken gru.
Men bange ble han. Han er flyktet.
Hans trygge tro har dog en brist.
Men jeg skal finne ham. Hvis ryktet
ei fører vill, så skal hans list
ei lykkes ham. I Ramas by
hos Samuel han søker ly —
hos Samuel, som salver konger!

Så må han dø! Så kan jeg ramme
den gamle seer med det samme.  —
Å Samuel! den onde ånd
som alltid står meg etter livet,
nå skal han føle kongens hånd.
Nå skal jeg slå ham ned som sivet.»

Så kjemper Saul fra dag til dag
i håpløs tross sitt tapte slag.
Som orm i støvet han seg vrider.
Imot et menneske han strider,
og fatter ei, at stridens mål
ei felles kan av jern og stål.

I Navajot ved Ramas stad
har David funnet vern og hvile,
der er han fri for kongens had,
dit når vel ikke kongens pile.
Der, hos sin faderlige venn,
i kretsen av de unge menn
som grunner på Guds bud og skikke,
av livets dyp han selv får drikke.

Her lærer han med samlet sinn
å se i Guds husholdning inn.
Her brenner ilden sterk og stille,
som slagget kan fra gullet skille.
Her støttes rankens veke kvist,
her heles grenens sår og brist.

Her vokser ørnens vingefang,
og hjertets tro slår ut i sang.
Her ildnes også Davids ånd,
her tuktes han til hellig id.
Ved Samuel, Guds tjeners hånd,
blir Herrens vei med ham forklaret,
hans store kall ham åpenbaret —
her rustes han til Herrens strid.

Dog — hastig blir den lykke endt,
ti kongens vredeslyn er tent.
Han funnet har sin flyktnings spor,
og sender menn som uten nåde
skal hente ham til kongens bord.

Men se, da kongens svenner kommer
og ser den gamle Israels dommer
i spissen for de unges skare
som priste Gud av hjertets grunn,
så slår dem ned i samme stund
en kraft som ingen kan forklare.

Det samme underfulle hender
med andre menn som kongen sender.
Og så til sist han kommer selv —
men kongen har ei bedre hell —
til jord han faller,
Det underfulle slår selv ham,
så han på Herrens miskunn kaller.

Forgjeves er hans strid, hans møye,
forgjeves brenner hatets brand,
for Herrens arm han må seg bøye 
og vike som en slagen mann.
