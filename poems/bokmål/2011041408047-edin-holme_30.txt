MOT LIVETS KVELD
Kong Davids livsdag langsomt heller,
av år og dager er han mett.
Hva rikest blomstrer tiden feller,
den sterkeste en dag blir trett.

I førti år han bar sin krone,
og var sitt folk en trofast drott.
I ly av hyrdekongens trone
fikk kraftig vokster alt av godt.

Mot sterke makter fikk han stride —
for sterke ble de ham iblandt.
Hans brøde ble hans største kvide,
hans synd så tidt hans hender bandt.

Men var enn blindet tidt hans øye
av jordens tåke, klam og grå,
Guds tankes klarhet fra det høye
i spredte stråler dog han så.

En seer var han mellem prester,
og vismenn lyttet til hans røst.
Et tidens barn, dog tidens mester,
av få forstått, dog manges trøst.

Han førte folkets liv og higen
i større syners klarhet inn.
Ved åndens kraft, på skabningsstigen,
sitt folk han løftet, trinn for trinn.

Han sådde frø hvis blomster kroner
til denne dag hans sunkne grav.
Hans harpes klang, hans sanger toner
i slektens bryst fra hav til hav.

Nå er han trett. Nå er han rede
å løse alle jordens bånd.
Nå har den gamle lagt med glede
sitt kongespir i sønnens hånd.

Av Davids sønner står den unge
og vise Salomo beredt
å løfte kongens spir, det tunge,
til landets fred, til landets rett.

Og mer enn noen han vil verne
den store arv til alles gavn.
Og derfor gir den gamle gjerne
ham kongerang og kongenavn.

«Bli sterk, min sønn! Ta nøye vare
på Herrens vilje, ord og bud.
Bevar din fot fra falskhets snare,
bevar ditt hjerte rent for Gud.

For løgn og smiger lukk ditt øre —
stå fast som fjell mot svik og vold.
Besmittet gods din hånd ei røre,
vær i din kraft den ringes skjold.

Og ta med takk til Gud din lykke,
med ydmygt sinn ditt nederlag.
Ti Herrens kraft er kongens smykke 
vær sterk og fro på kampens dag.

Vær rede når din Gud deg kaller,
bøy under hans din viljes stål.
Om da dau seirer eller faller,
du når med ære livets mål.

Min store drøm det var å bygge
Guds ark et hus på hellig jord.
Et høyreist tempel, i hvis skygge
var fred for liten og for stor.

En fredet plass for Herrens venner,
for trette sinn en styrkes flod 
Jeg fikk ei lov,  ti mine hender
var plettet av uskyldig blod.

din hånd er ren, din sjel er sterk.
Du er til lysets gjerning båret,
du skal fullbyrde Davids verk.

Bygg høyt og stort! Til Herrens ære
la jordens skatter samles inn.
At alle folk på jord kan lære
å kjenne Gud i sjel og sinn.

Og en gang over Sions bjerge
skal tendes sol som ei går ned.
Sitt eget folk skal Herren verge
og føre frem til seir og fred.

Jeg ser hans dag. Jeg ser ham komme,
den seirens fyrste, stor og vis.
Rettferdig er hans ferd, hans domme —
all jorden fylles av hans pris.

Og David løfter sine hender
og signer drott og folk og land.
Den gamle ild i øyet brenner —
klart er hans blikk på gravens rand.

Og sjelen rører sine vinger
til flukt fra jordens nød og trang.
Og enn en gang hans harpe klinger
på gammel vis til hjertets sang:

Lov Herren, min sjel!
Lovsyng ham til fløyter og harper og trommer!
Min klippe, min festning, min redder og dommer,
min arv og min del.

Min Gud er mitt skjold
han gjemmer deg under sin vinge.
Mot urett og vold
han verger den svake og ringe.

Når Herren er vred
forferder han jorden, og himlene bever,
da skjelver i redsel hver skabning som lever
og roper om fred.

Han løfter sin røst,
og bjergene ryster og revner.
Og ingen har trøst
når Herren sin helligdom hevner.

Hans trone er makt.
Den store han knuser, den sterke han tvinger,
hans ferd er som mulm på kerubenes vinger,
hvem trosser hans akt?

Som tørrede strå
den knitrende ildtunge tenner,
må allting forgå
når Herrens rettferdighet brenner.

Men Herren er god!
Den fattige gjemmer han under sin vinge.
Han kveger den trette, han støtter den ringe,
den svake får mod.

Hans engel tar med
den sjel som for farene gruer.
Hans veier er fred,
hans lover er lutrende luer.

Lov Herren, min sjel
Lovsyng ham til fløyter og harper og trommer
Min klippe, min festning, min redder og dommer,
min arv og min del.

Bevar deg, min Gud,
så lukker jeg rolig mitt øye.
Dau løser deg ut
for evig fra trengsler og møye.
