ABEL-MEHOLA
Det ringer over berge
som tusen klokkers lyd,
det skjelver gjennem lunde
av sang og nyvakt fryd.

Som løst av tunge lenker
naturen ånder ut,
hvert blad og hvert strå seg løfter
i takk mot godhets Gud.

Forynget jorden smiler
i forårsdrømmen glad,
fra død til liv den våkner
ved regnets vidunderbad.

Den muntre bekk slår triller
blandt egnens blomsterflor,
og skog og mark gjenlyder
av jublende fuglekor.

Fra hus og hytte stiger
på fedres gamle vis,
mot godhets Gud og fader
de fulle hjerters pris.

Den gamles panne løftes,
de unges kinn får glød,
og barnet smiler atter
tilfreds på moders skjød.

Blandt rike rankers fylde,
i fikentreets ly,
seg små og store fryder
som før ved kveld og gry.

Og havens blomster dufter,
det grønnes rikt og smukt,
og som i gamle dager
bær jorden grøde og frukt.

av oksenes mengde det tolvte spann.
Frem og tilbake i oksenes spor
følger han furens dampende snor,
flittig som få  dog enkelte stunder
stanser han spannet, grubler og grunner
tumler med tanker som aldri får ord.

Han trives jo godt innen hjemmets hegn,
Han elsker sin deilige fødeegn
og landlivets enkle, troskyldige gleder.
Men nå i det siste så meget var hendt
Guds veldige hånd over landet var faret,
for riset, det straffende, ingen var sparet.

Og nå var velsignelsens overflod
flytt over alle fra godhetens gjemmer.
Ett dog Elisa især ei glemmer:
dagen som døptes i ild og blod,
dagen på Karmel, og folkestevnet,
hvor Baal ble styrtet og Herren hevnet.

Og profeten deroppe ved alterets trinn!
med staven løftet, gudsmaktens merke,
den hellige kappe om lendene sterke. 
Jehovas herold! Så fryktløs og fri,
alene mot tuseners raseri.

Og slik som han seiret! Ved ildens tegn
bøyde seg alle, — Baal ble forbannet,
hans presters blod med havet seg blandet.
Så bad han atter. Og det deiligste regn
strømmet velsignelsesrikt over landet
og bar om hans seier det herligste bud.

For gjerning han fikk! For verk han øvet!
Han gav oss tilbake hva Jesabel røvet,
frihet til å dyrke våre fedres Gud.
Vel bøyde vi aldri for avguden kne,
men alle følte vi frafallets ve,
og maktet så lite dets fremgang hindre.
De trofastes flokk ble mindre og mindre.

Men Gud være priset! Befrieren kom,
med ham vår frihet, våre fienders dom.
Men hvor ble han av?  Dagene gikk,
og ukene med, ja måneder tvende
jeg husker det sagtens  er snart til ende;
men å komme og gå var jo alltid hans skikk.

Hvorfor skjuler han seg? Nå burde han komme,
ti ennu raser hin hedenske kvinne
— kan hende verre enn noen sinne
med mord og trusler mot Herrens fromme.

Å hvis han kom! Å var han blott her!
Å kunne så sant jeg komme ham nær!
Berøre hans kappe, kysse hans stav,
fornemme hans ånd, og hans sterke krav!

Å, brente en gnist av hans ild i min bringe,
og kunne som han jeg det onde betvinge;
da skulle slett intet meg synes for svært,
da kunne jeg skilles fra alt jeg har kjært.

Jeg eier kun lengsler — kun uklare tanker,
lokkende syner, som kommer og går.
Kan ikke bryte de stengende skranker. 
Uten Guds kall jeg slett intet formår.

Da stusser Elisa. Hans okser står stille:
hans som de andres — og folkene alle
lar spader og grep til marken falle.
Hvor kan de den kostbare tid dog spille?
Hva står dog på? Er en ulykke hendt?

Hvert øye i samme retning er vendt.  
Da bever Elisa — hans øyne brenner,
i åren svulmer det unge blod,
og plogskaftet glider ut av hans hender,
og jorden synes ryste under hans fot.

Det er ingen tvil — han er ganske nær,
blandt tusener skulle Elisa ham kjenne.
Elias, profeten! Hva vil han her?
Hva vil han blandt Safats ringe svenne?

Til spørsmål og grublen er ikke stunder.
Med bevingede skritt profeten haster
frem mot Elisa  å hvilket under 
og over hans skulder sin kappe han kaster,
uten et ord  — kun øynene lyser
under de tette, buskede bryn.
— Så går han sin vei, mens folkene gyser,
og Elisa står der som ramt av et lyn.

Hva ville profeten? Hans mening er klar:
Hans kappe i kne Elisa tvinger,
og dog — den løfter som sterke vinger.
Hvorfor nøler han nå? Guds kall han har.

Da tar han seg sammen — river seg fri
fra plogen, og henover sletten den brede
han løper de undrende svenner forbi,
når frem til profeten:
«Jeg følger med glede!
Jeg ber kun om ett, og så er jeg rede:
Far og mor og alle der hjemme
faller det ikke så lett å glemme.
Jeg ber, la meg se dem én gang til,
siden jeg følger hvorhen du vil.»
«Gå kun! Fornekt ikke hjertets stemme.

Barn skal hedre sin far og sin mor.
Vit dog, den gjerning er herlig og stor
hvortil idag du er kallet og kåret.
Ei mange er til en større båret.»

Halvt som i drømme Elisa når
tilbake til hjemmet, sin faders gård.
Den ligger så smukt i den fruktbare egn
i rosers og rankers duftende hegn.

De smiler imot ham de tusende strå,
og fuglene synger så lokkende toner,
det suser så søtt fra cypressenes kroner,
det skinner så gyllent fra himlens blå.

Var her alltid så smukt?  I avskjedens stund
der skjelver en angst i hans hjertegrunn.
Fra marken han henter sitt oksepar;
det ofrer han Gud som sitt hjertes svar.'
Plogen og åket må tjene som brenne.
Så gir han med ydmyge ord tilkjenne
det som er hendt ham: idag er han kalt
til avskjed fra alle,  fra hjem og fra alt.

Fra nå skal han følge i gudsmannens spor.
Sterkt og betagende lyder hans ord.
Alle er grepne  Elisa, den kjære,
som alle elsker, han skal ikke mere
ferdes iblandt dem!  Tidender tunge.
Tårer vil frem hos gamle og unge.
Men for en lykke! For svimlende ære

å følge Elias, den store profet 
Han for hvem alle, selv dronningen, bevet,
han som bad ilden fra himmelen ned.
I alles trekk står forundringen skrevet.

Festen er slutt — timen er inne.
Rives må alle de gamle bånd.
Han rekker dem alle til avskjed sin hånd;
så kysser han ømt sin far og mor
og vender seg bort. De ser ham forsvinne
og søke med hast profetens spor.
