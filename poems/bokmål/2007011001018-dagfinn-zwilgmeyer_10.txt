LOFOTEN
FØRSTE SANG
Vær hilset du skyhøye fjellgard som snur
mot ishavets bårer din snehvite mur
og setter i dypet ditt skille.
Hvor prektig når solen er steget i øst
å se dine klipper fra Svolvær til Røst
så sønderslitt vakre og ville!

Men også hvor yndig, langt mer enn du tror,
der viker og fjorder om nesset seg snor,
helt ensom i fjæren å vandre.
Se pyntet er lien av sommer i knopp,
den slynger sitt slør ifra topp og til topp
som vårgrønne kjempegirlandre.

Men ofte og skjult i en vik eller fjord
der ser du med undring de byer som gror
av klippen med kaier og hjeller.
Der vrimler og lyser de vippende skrog,
og mastene fyller den vuggende våg
så snart som det mørkner og kvelder.

Her møtes vår tid med den tid som forgår
hvor slipper, fabrikker og skorsteiner står,
og trandamperiene oser.
Og snart skal det sies: Her avles en høst
med torner, men også med roser!

Her losser de fangsten fra havet på land
med berger av mat over klipper og strand
til halve Europas fortæring.
Det er løfter i dette å gå med sin tid
og gjøre system av sin møye og flid
og passe sin plikt og sin næring.

Så var det vel stusslig de tider som gikk
før luften fikk lukten av tran og fabrikk
og da prestkragen stod til sydvesten ?
Den påstand er luftig som bølgenes skum,
og dertil så lodden og endetil dum
som skrønen om Lofothesten !

Her seilte jo Ottar mot øst og mot vest,
her hilste kong Olav med hirdmann og prest,
og kong Øystein i Kabelvåg talte.
Her var huder og skinn og et fiske i hav
her var skipred og kongsmenn og bispestav
før enn Snorre i Heimskringla malte!

Ja, her ligger de rader av skridende fjell
og skummer tilhavs i den solrøde kveld
så tusenårs værbitt og skuret !
Det er som vi ser i det stormende jag
i selve de levende ansiktsdrag
som kampen har edlet og furet !

Fra fjæren til breen for høyreist et syn
hvor havet går under de fjellmørke bryn
og ser deg alvorlig i øyet.
Her ligger det blått mellem nyker og vær,
så trofast og strengt og så veldig det er
at det både kan styrke og bøye
